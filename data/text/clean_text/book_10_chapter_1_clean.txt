
Niwepnag mam am kih Ephesus t am 
Am ant wo i emoohani g Jiosh haichu ahga ahni Paul
Jiosh at am i nikei mant wo i ahgahi ab amjed g alidaj Jesus Christ
Kuni kah mamsh ab swohochud g Jesus ch sap himchud g edoakag heg wehhejed
Ab o wa si semhoigeid g Jiosh tohg g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Jiosh o ab wehs tmakiog g ehoigeidadag nach pi ab swohochud g alidaj
Kutt heg hekaj ab wo si hoigeidad
Pi at wa koi haichu shai nahto g Jiosh k hab i e ah mat ab wo i tgawulkai matt d wo hekia sapekamk am tahgio ch pi wo ha chuijigk
Si o pihk e elid thekaj  ch am i apech mat g alidaj am hab wo tjuh matt hab waap d wo aaligajk
Heg att hekaj ab wo si hehgchulidad g Jiosh
Si o sap ab tneid nach pi d hemako g si tatchuidch alidaj wehm
Heg ehed at am e iawua kots t ab
Kut ab nako g skook tnamkidadag mat gam hu hab wo i juh g pi ap tchuijig k wo tdoibia
Si o geej g Jiosh hemajimatalig ab twui
Ab o tmahkch g haichu mahchig ch haichu amichudadag
Pi o ta machima g Jiosh hab elida
T wabshaba heki hu am i apech mat iai idani haha wo tmahtchul
K id hab d elidaj matsh g Christ d wo kownalk wehs haichu dahm
Am at i apech g tash matsh wehs haichu ab wo i hemakoj Christ wecho
Wehs hegai mo an dahm kahchim ch ed ch hegai mo in jewed dahm at ab wo wechokad
Wehs at hab wo e juh g Jiosh hab elida
K hab d elidaj ged hu i shohshon k amjed mat wehpeg ab wo i tgawulkai ahchim Tutuligo
K ab tab matt ab wo si has elidad g Jiosh ahchim matt wehpeg ab i swohoch g haichu ahgaj ab amjed g alidaj
Kumt ahpim gawul mahs hemajkam hab waap kah k ab i swohoch ihda skehg haichu ahgaj
Kut heg hekaj hab waap emdoibia g Jiosh k hab waap ab emmah g Hekia Sapekam Gewkdag mash hab masma heki hu hab kaij matsh hab wo emjuni
Ihda Hekia Sapekam Gewkdag o am emchehgidch mam hab waap d Jiosh hemajkamga hab sha masma mo g emcheposig am chehgidch g emeniga
Jiosh o ab tmahkch g Hekia Sapekam Gewkdag ahchim mach d hemajkamgaj
Kuch heg hekaj smahch matt wehs ab wo bei hegai mo haschu ab i tmakiog
Sap at wo tdoibia ab wehs amjed g pi tapedag
Kuch heg hekaj ab si has elid
Ab amtsh i swohoch mo g Jesus d emkownalig k si pihk e elid wehs ha hekaj g ewehm wohochuddam
Kuni heg hekaj chum hekid ab hoigeid g Jiosh
Jiosh o d si gee sapekam ch d ohgaj g tkownalig Jesus Christ
Kuni ab tahni mat ab wo emmahkchid g amichudadag ch am baich wo i e tashogidad emwui
Mt hab baich wo i sap smahchk g Jiosh
Ab ani tahni mat wo emtashogi mamt has wo masmak am ep i e chechegitok ch haschu wo edgidad mam d ab waidaj ch ab gawulkdas wehhejed
Mt ep wo smahchk mat wehs wo hekaj g egewkdag am twehhejed ahchim mach ab swohochud
K g gewkdaj si geej
Am at wa chehgi g egewkdag id hekaj matki ab i wuhshad g ealidag muhkig amjed k ab dai sapkojed ehugid ab an dahm kahchim ch ed  mat d wo kownalk wehs haichu dahm
Dahm kahchim ch ed kokownal ch jewed dahm kokownal o wehsijj ab wecho g Jiosh alidag
K d ihda gee kownal mo g Jiosh ab tmahkch mat d wo tmoo am himdamk ahchim mach ab swohochud
Ch ahchim d hemajkamgaj ch wehmaj d hemako hab sha masma mach d honshpadaj
K heg d tmoo
Kuch am twehm d hekiakam
K eda heg an wehsko haichug ch wehs haichu an uukch ch wehs haichu himchud am twehhejed
