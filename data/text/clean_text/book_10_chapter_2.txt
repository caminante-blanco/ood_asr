
Heki am hu pi edgid ihda wechij doakag nam pi d pi ap chuijkam ch pi ab hu kaiham g Jiosh
Jijawul hageejig o an emuukch hab masma mo an wehs ha uukch hegam mo pi ab hu kaiham g Jiosh
Kum hegam ha oidch am hab e junihim ch ab swohog elid g ge Jiawul
Wehsijj ach hab wa masmakahim ch am hab junihim g hejel pi ap hab telida
K wa ab twui him g skook tnamkidadag
Pi ach wa ab hu wohog elid g Jiosh ch gam hu gawulkdas ab amjed heg hekaj pi ap tchuijig
K wabshaba g Jiosh thekaj si pihk e elid ch si shemajim tdoibia ab amjed g tchuijig k ab tmah g wechij doakag
Id o heg wa wepo mat heki hu ab i twuwhas muhkig t amjed  k am uhgk i tuu k an ehugid an ttoa hab masma matsh hab juh g si ealidag
Kuch hemu in melchud g Jesus kownaltalig jewed dahm hab masma mattsh an hahawa hab wo junihid dahm kahchim ch ed
Id at wehs am hab tjuni g Jiosh gahi wuhshanim g ealidag
K hab d elidaj mat hab masma wehs am wo ha chehgi imhab i amjed mo has masma si shemajima ch ab si ttatchua
Ab at i sthoigeel g Jiosh k doibia natt pi ab i swohoch
Pi att wo shai tnako machs hejel wo tdoibia
Chum hems g twohochudadag o d mahkigdaj
Pi o am hu haichug machs haschukaj wo chum si tgimaihunad no pi pi hejel hab d tjuni machs hekaj tdoibia
Ab at i tmah g Jiosh ihda wechij doakag
Kuki hab d elidaj matt hekaj am hab wo junihid hegai sap chikpan mat heki hu am i apech am twehhejed
Am g wo schegitok ahpim gawul mahs hemajkam mam has i masma mamt eda koi ab hu i swohoch g Christ
Pi am wa pahl hikuchkas hab masma mach ahchim Tutuligo
K g Jiosh pi ab hu emmahkch hegai mo haschu ab tmahkch ch pi ab hu emmahtchulid mat ia wo i wuhshad g ealidag mat d wo si Kehshajk
Kum wa pi ab hu wui i e gewpkad g Jiosh  ch pi mahch ch pi edgid g chehanigaj
Kuch wa heg hekaj semkehid
M ahpim ab aigo hab waap stkehid
K hegai tkehidadag hab sha masma mo g kolhai ch gam hu aai tgaagwulkadch
T wabshaba g Christ sap am oidk hab e juh ihda chehanig k ab e muhkid kots t ab twehhejed k hab masma hugio g gewkdaj g chehanig
K heg pi ab hu hahawa tchuijigchud ahchim mach ab swohochud g Jiosh
Jesus Christ at ab i themakoj e wehm
Kuch pi hahawa aai stkehid nach pi d hahawa hemako
Pegih ia at wa jiwia g Jiosh alidag jewed dahm k am ahgachug tshahgid ihda doibiadag ahga matt am hahawa emwui uapa ahpim gawul mahs hemajkam mam wa pi shai mahch g Jiosh
K g Jiosh hab waap ab emmahkch g apedag ahpim mamt hab waap ab i swohochud k ab wui i e dagito
K hab waap an emuukch g Hekia Sapekam Gewkdag
Pi am d haha wabsh mehkjed oodham ch wabshaba d aaligaj g Jiosh
K g Jiosh ab emmahkch g apedag am ekihdag ed hab masma mo ahchim ab tmahkch
Id o heg wa wepo mam d Jiosh kihta
Kuch heg wa wepo mach d kih shon ahchim mach hai d Jesus si chuhchai ch hai d Jiosh haichu i tashogiddam
K g Jesus an wehsijj tuukch hab masma mach an ab kihtas
Am o wabsh kia geedahim ihda kih no pi g Jiosh i ha baihamahim hegam mo ab hahawa swohochud
Kuch wehsijj twehm si sap hab chuig ch d sapekam cheopi no pi g Hekia Sapekam Gewkdag am teda
