
Ia am nikuhpch nani pi ahgachug g Jiosh haichu ahga am ha shahgid g nahnko mahs hemajkam
Kuni am nihoigeidahun Jiosh wui emwehhejed nam pi d niwehm wohochuddam
Am amtp hu wai kah mo ab niwui si shemajima g Jiosh ch ab nimah ihda chikpan mant hekaj wo i emwehmajk
Am at i nichehgi g saagi eapchuda mant ia hees hekaj emoohani
Kumt wo smai am neokchulidch ihda mant am emoohani mani has masma samichud ihda saagi haichu ab amjed g Christ
Id o heki hu pi mahch g hemajkam
T wabshaba g Hekia Sapekam Gewkdag hemuch am hahawa i ttashogi ahchim Jesus Christ chuhchai ch Jiosh haichu i tashogiddam
Ihda saagi haichu ahga o hab chuig mam ahpim gawul mahs hemajkam ab hahawa twehm apedag ahchim Tutuligo id eda Jiosh hoigeidalig
Jiosh o ab tmahkch g eapedag nach pi ab swohochud g haichu ahgaj ch ab hiwig g Jesus Christ
Kuni ahni d empionag ch am emahgid ihda skehg haichu ahgaj g Jiosh
Heg at si snihoigeid k am i nikehsh k ab nimah g gewkdag mant wo emahgi
Shahag wepo mani ahni wehs ha baich d wabsh pi haichu am ha shahgid g Jiosh hemajkamga
T eda g Jiosh ab nimah ihda apedag mant am wo emahgi ahpim nahnko mahs hemajkam g skehg haichu ahgaj ab amjed g Christ hoigeidalig
Heg o baich i si skehg sap hab chuig mo hig chumpk g si gee kaisdag
Kutt pi wo tnako matt wehs wo samich
Id o d nichikpan mant am wo i ha tashogi g hemajkam mo has masma hab chuig ihda saagi haichu apchudaj g Jiosh
Jiosh at wehs haichu nahto k wabshaba pi mahsko wua ihda skehg hab eelida mui aahidag oidam Â nat pi iai idani wo ha chehgi g anghil kokownal g mui nahnko mahs haichu eamichudadag am gai twuhshanim ahchim mat tdoibia
Jiosh at am hab juh ihda gahi wuhshanim g tkownalig Jesus Christ mat has i masma apech ga hu i wehpeg
Kuch apedag matt si sgegokim ab wo i miabi g Jiosh ab swohochudch g haichu ahgaj ab amjed g alidaj
Ab ani shoak emwui mamt am wabsh wo si i e gewpkad k pi has wo e tahtkkad mani nishoigchud emwehhejed
Wehs o d wabsh emapedag ihda nishoigdag
Id ani wehs am i chechegitod ch hekaj ab i gegshshe heg wui mat wehs haichu nahto
Wehs nahnko dakam hemajkam ch anghil o d nahtoij
T heg ab ha mah g hachechgig
Wehs o edgid g gewkdag g Jiosh ch gee ab tmakiog
Kuni ab tahni mat baich ab wo i emmah
Hekia Sapekam Gewkdag o am teda haichug ch ab tmakiog g Jiosh gewkdag
Id o heg wa wepo mo g Christ am teda kih
Ab ani tahni g Jiosh mamt chum hekid hab wo masmak mo g Christ ch wo si pihk e elidad ab wehs ha wui
Shoo wai si geej g Christ tatchuidag ab twui
Pi at hedai wo e nako mat wabsh hejel wo smai mo hees i geej
Kuni ab tahni g Jiosh mat am wo tashogidad emwui mamt wo sap smahchk
T hab wo i emshuhdad g Jiosh gewkdag
Jiosh at wo e nako mat baich i gee haichu hab wo tjuni mach hems hees ab i chum tahni o hems hees i chegitod
Heg o hekaj hab tjunid egewkdag mo am chikpan teda
Kutt chum hekid ab wo hehgchulidad ahchim mach d hemako g tkownalig Jesus Christ wehm
