
Dani lihso heg hekaj mani ahgachug g haichu ahga ab amjed g tkownalig Jesus
Kuni ab si semhoigeidam am emahgid mamt hab wo masmak mo has masma g Jiosh emtatchuid ch ab i emgawulkai
Pi g am wo chum si e haichuchudad ch wabshaba wo shehemajimak ch chum hekid ab wo se bahbgik ch ab aai wo e tatchuad
Am g wo e chehgidad mam ab aai e tatchua
Ab at i themakoch g Hekia Sapekam Gewkdag
Pegih mt wo si sap e tahtkkad ab aai e wui mamt pi gam hu aai wo i e gaagwulkai
Heg o wa wepo mach d honshpadaj g Christ nach pi d hemako ab wecho
Dach hemako no pi g Hekia Sapekam Gewkdag d wai hemako ch am wehsijj teda
Kuch d hemako nach pi am twepo tgewpkadch heg wui mo g Jiosh am twehhejed apechudch dahm kahchim ch ed
Wehsijj ach d hemako nach pi ab wecho g hemako kownal ch twepo haichu ab swohochud ch twepo tpahl wapko
Dach hemako no pi g Jiosh d wai hemako ch wehsijj d tohg ch wehs tdahm d kownal ch an wehsko hab chuig ch am ep wehsijj teda haichug
Christ at wehsijj ab i tmahkhi hegai matt hekaj ab aai wo i twehmajk
Bo chuig g Jiosh heki hu oohana 
T wo ha gewito g eobga k am wo hih dahm kahchim wui k ab amjed wo i ha mahkhi g ehemajkamga g nahnko mahs mahchig ch gewkdag
Pegih bo chuig mat g si Kehshaj gan hu uhpam ep wo hih dahm kahchim wui
K heg hekaj tasho mat ia wo jiwia jewed dahm
Hegai mat ia jiwia jewed dahm o d hegai mat am uhpam hih ekihdag wui an dahm kahchim ch ed k ab uhpam bei g egewkdag k am hahawa wehsko haichug enahtoi ed
Ab at tmah ahchim ehemajkamga g nahnko haichu mahchig ch gewkdag
Kuch heg hekaj hab wua g nahnko mahs chikpan wehhejed
Am at hai i tchuhcha matt an wo i oiopo k wo ah g haichu ahgaj k am hai i tchuhcha matt d wo Jiosh haichu i tashogiddamk ch hai matt ab wo i ha wanim Jiosh wui ch hai matt wo ha nuhkudad g twehm wohochuddam ch wo ha mashchamad g Jiosh haichu ahga
Ab o tmahkch g Jiosh ihda nahnko mahs chikpan matt hekaj am wo i ha apech g Jiosh hemajkamga matt wehsijj wo tnahtokchid matt am hab wo junihid g Christ chikpan ch ab aai wo i tgewkemhunad
Kutt heg hekaj ab wo i themakoj k ab wo i geegeehogat twohochudadag ed k wehs wo smahchk g wohokam ab amjed g Jiosh alidag ch wehs wo wepo masmak
Pi att hab haha wo masmak mo g aal machs in has aai gawul wo junihid g twohochudadag
T hab pi wo e nako hegam mo am nahnko masma e nakog mat wo tiattogi
Am att wo ahgad g wohokam ab pihk telidch ha wui ch am wo i geegeehogat matt hab wo masmak mo g Christ
Heg o wa wepo mo g Christ d tmoo
Ch ahchim d honshpadaj mach ab wui tdagitokch ch sap twehm chikpan hab masma mach nahnko mahs d chuhchuidaj
Batt wai masma am wo i geegeehogat twohochudadag ed matt ab aai wo si ttatchuad ch am wo i twehmajk
Pi g am hu ha oidk hab wo masmak hegam mo pi mahch g Jiosh
Id o d tkownalig Jesus chehanig
Hegam mo pi mahch g Jiosh o wabsh pehegi haichu chegito Â ch pi haichu aamichud ch ep pi chechkaidag
Id o heg wa wepo mo am schuhugam k ed hihim
K g Jiosh heg hekaj pi ab hu ha mahkch g wechij doakag
Pi o edgid g si edadag no pi am wabsh e dagitokch pi apekam wui ch hab junihim g nahnko mahs si suam haichu
Mtsh wabshaba ahpim ab kah g doibiadag ahga k am i smai g Christ
Am amsh emmashcham g wohokam ab amjed
Mt amjed pi hab wo chum masmak mo hegam mo pi mahch g Jiosh
Im g hu hab wo i juhni g pi ap etatchui
Heg o wa emiattogid ch empadchud
T wabshaba g Jiosh am hab wo emjuh mat g emtatchui ch emdoakag d wo hekia sapekamk
Jiosh o ab tmahkch g wechij doakag
K ihda doakag wepo masma mo g Jiosh doakag ch am e chehgidch mo heg wai tatchua sapekam
Am g wo himad g ewechij doakag ch am wabsh wo dagito g pi apekam
Dach twehm wohochuddam ch heg wa wepo mach d Christ honshpadag
K pi hab chum mahs machs aai wo tiattogidad o hedai i ehp
Am g hab wo kaijjid g wohokam
Hemho wa amt wo babgat ab pi apekam wui k wabshaba pi heg hekaj hab wo juh g pi apekam
Shohtam g wo dagito g ebagatalig
T hab pi wo e nako g Jiawul mas am hab wo emjuh mamt hab wo juh g pi apekam
T wo haasa haichu ha ehs hegam matp hedai haichu ha ehsid
Ab o hab waap ha ab mat wo chikpanad ch heg amjed ab wo edgidad mat haschukaj am wo i ha wehmt g shoigkam
Pi g am wo pi kehg neneokad ch wabshaba wo sap neneokad ch ab aai wo i e gewkemhunad
T g emneoki hab masma d wo i ha wehmtadagk hegam mat hedai wo i emkahkad
Pi g am wo pi ap tahtchud g Hekia Sapekam Gewkdag
Do hegai mo am teda ulinig
Kuch heg hekaj smahch mat g Jiosh sap am wo i twahpki ekihdag ed
Im g hu hab wo i juhni g kehidadag ch pi amkadag ch bagatalig ch kawhaina ch has ahgadag
Jiosh at im hu hab i juh g pi ap tchuijig matt ab i swohoch g Christ
Kumt ahpim hab wa masma ab aai wo se hoigeidad ch im hu hab wabsh wo i juh matp hema i chum skookam has wo emjuh
