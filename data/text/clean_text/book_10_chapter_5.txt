
Ab o si ttatchua g Jiosh
Kutt am oidch hab wo tjunihid nach pi d aaligaj
Christ o am hab junihim g eohg Jiosh tatchui ch ab si ttatchua ch am twehhejed e muhkid
Kutt ahchim hab waap ab aigo wo si tatchuad ch ab aai wo si ttatchuad
Dach Jiosh hemajkamga
K pi hab chum mahs machs wo ha wehm woiwua matp hedai pi d twehm kihkam o achs wo chegito g suam haichu o achs wo sbehim matp haschu pi ab hu d twuikam
Smahch am mat pi am hu wo i ha wahpki g Jiosh hegam mo hab wa masma
Hegai mat wo sbehim mo haschu pi ab hu d wuikamaj o heg jioshchud
 K pi hab chum mahs machs sbihtagim wo neneokad o achs pehegi wo neneokad
Ab g wo hoigeidad g Jiosh
Hai oki hab kaij mo am wa sape hegam mo hab masma hab e junihim
Kumt wabshaba pi ab hu wo kaiha g pehegi haneoki
Jiosh at hemho wa skookam wo ha namkid hegam mat pi ab hu wo swohog el
An g hu wabsh wo ha neidad hegam hab mahs hemajkam ch pi am hu ha oidch hab wo e junihid
Ahpim amsh hab waap masma heki hu
Heg o wa wepo mam wa am schuhugam k ed hihimad ch am hahawa i wuwha tonlig ch ed namt pi hahawa smai g tkownalig Jesus Christ
Pegih mt am wo hihimad g edoakag id eda sapekam tonlig  ch hab masma hab wo junihid g sapekam ch wo ahgad g wohokam
T g tkownalig Jesus wo shohhoidad hegai mam haschu hab wua
Pi amt am hu wo ha wehmajk hegam mo hab junihim g pi apekam
Dat wo sta edam haichuk mamt chum hems heg ab wo neneokad mo haschu saagi hab wua idam
Kumt wabshaba wo ha ahgi mo pi ap hab e junihim
T haha wo se mahchk mo has chuig
Bo d ahga ihda cheidag mo hab chuig 
Bam wai masma mo g kohkshdam o g koi ahpim mam hedai pi mahch g Jiosh
Ab g wo i wuwhaki no pi g Christ ab emmakiog g tonlig ch wechij doakag
Am g wo si se nenoidk mamt has masma wo himchudad g edoakdag ch pi hab wo masmak mam d wabsh pi haichu aamichuddam
Geej o g pi apekam hemu
K wabshaba g Jiosh ab tmahkch g apedag matt hab wo junihid g sapekam
Am g sap wo hekaj g eapedag
Jiosh o am emwui tashogid g etatchui
Am g wo si i aamichud k wo smai mo haschu wud
Pi g wo nawkkad namt pi heg hekaj wo padch g edoakag mamt pi wo e doibia
Am g wehs wo i e dagitokchid Hekia Sapekam Gewkdag wui
T heg an wo emuukchid ch ab wo emmahkchid g si gee sap tahhadkam
Kumt hab ab aai wo i e gewkemhunad ch ab wo ihmad g Jiosh g heki hu mihshmda neneikaj ch wechij mihshmda nenei  ch chum hekid ab wo hoigeidad g Jiosh tohg wehs haichukaj am chehchegch g tkownalig Jesus Christ
Ab g aai wo i e dagito e wui mamtp woho ab si has elid g Christ
Ahpim uuwi amt ab wo i e dagito ekuhkun ha wui
Id o ab d emwuikam nam pi d Christ wohochuddam
Kun o gewkdag am dahm g ehohnig hab masma mo g Christ gewkdag am tdahm ahchim mach ab ihm ch ab si hiwig
Ahchim ach heg wa wepo mach d honshpadaj
K heg d tdoibiakam
Ab att wehs wo i chum tdagitokch wui
Kumt ahpim uuwi hab wa masma wehs ab wo i chum e dagitokch ekuhkun ha wui
Ahpim chechoj amt hab masma ab wo si ha tatchuad g ehohonig mo g Christ ab si ttatchua
Heg o haas gee ab si ttatchua mat am twehhejed e dagito mamt wo mua
Bat wa e juh mat hekaj wo twapkon k gam hu hab wo i juh g pi ap tchuijig ahchim mach ab swohochud ch ab hiwig
Kut hab wa masma ab i tgawulkai  e wehhejed matt d wo hekia sapekam enigajk
Kumt ahpim chechoj ab wo si ha tatchuad g ehohonig hab masma mam ab si hejel e tatchua no pi heg wa wepo mam d hemako e wehm
Hejel e hekaj o si pihk e elid matp hedai g ehohnigkaj si pihk e elid no pi d wai hemako
Pi o hekid hedai hejel se kehid ch wabshaba am i e nakog mat wo e gegosidad ch wo e nuhkudad
Kuch ahchim wohochuddam heg wa wepo mach d honshpadaj g Christ nach pi wehmaj d hemako
K heg sap tnuhkud
Kumt ahpim chechoj hab wa masma hab wo ha juhkchid g ehohonig no pi hab chuig g Jiosh oohana 
Cheoj at am wo dagito g eohg ch ejee k wo ha hohnt k d haha wo hemakok g ehohnig wehm
Neh bo chuig ihda si shas haichu wohokam ab amjed g hohnta
Kuni id amjed am i chum emtashogid mach d hemako g Christ wehm
K wabshaba hab waap tasho mat g cheoj hemho wa ab wo si tatchuad g ewehm kihkam hab masma mo ab si hejel e tatchua
T g uwi ab wo si has elidad g ekun
