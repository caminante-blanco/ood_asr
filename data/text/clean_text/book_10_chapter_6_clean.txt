
Ab o emab ahpim aal mamt ab wo sha wohog elidad g ejehj no pi id d Christ tatchui ch d sapekam emwehhejed
Bo chuig g Jiosh heki hu oohana 
Ab g wo si has ha elidad g eohg ch ejee
T wehs wo sapek emwehhejed
Kumt geeho d wo dodakamk am jewed dahm
Id o d wehpeg chehanigaj g Jiosh mo ab wehnags g haichu ahgaj mat haichu hab wo juni hegai mat ab wo swohog elidad
Ahpim jehj amt pi wabsh wo si sgewkam ha shohbidad g eaaliga mamt wabsh wo ha babgach
Do Jiosh tatchui mamt am wo i ha mashcha ab amjed g Christ hab masma mam ha gegosid k ab wo i ha shohbi pi apekam amjed
Ahpim nenehol amt ab wo swohog ha elidad g eaamo ch ab wo si has ha elidad ch ab si etatchui amjed hab wo junihid g echikpan hab masma mamtp hems g Christ hab masma wo chikpandad Â ch d wo piongajk
Pi amt hab wabsh wo junihid mas heg hekaj wo emneidad g emahmo ch wo semhohhoidad ch wabshaba hab wo junihid wehs g eihbdagkaj chum as hems pi am hu wo emneidad
Id o emtatchuidch g Jiosh
Kumt sap e tahtk k am hab wo junihid g echikpan nam pi g Jiosh ep chikpanid ch pi heg wai oodham
Mt wo schegitok mat g Jiosh ab uhpam wo i nodagi g emnamkidadag mamt haschu i skehg chikpan hab wo juh chum ams hems d wo neholk o pi d wo neholk
Ahpim mam d aamo amt wo sap i ha nuhkudad g epionag ch pi wo ha ebkiodad
Am g wo schegitok mam e wehm ahmo an dahm kahchim ch ed
Kut ihda ahmo wehs twepo masma wo tlodai
Hemako haichu ant hab ep wo chei
Ab g wo i e gewpkadch Jesus t ab no pi heg ab emmahkch g gee gewkdag
Ab g wo i hekaj hegai mo haschu g Jiosh ab emmahkch k hab wo e nako mamt ab wui wo gegokiwua g ge Jiawul saagi cheggiadag
Pi ach g hemajkam ha cheggia ch wabshaba hegam ha cheggia mo d si pi apekam gewpkdag in tdahm ch hakokownalig ch hahahaichuga ch g jijawul
Mt heg hekaj ab wo si i hekaj g Jiosh gewkdag mamt wo e nahtokch hemu ch wo e nako mamt ab wui wo gegokiwua g pi apekam mat hekid ab wo i emcheggia
Kut pi wo shai i emshul
Neh mt wo si e nahtokchid wehhejed ihda cheggiadag
An g wo uukchid g wohokam
T id heg wo wa wepok mo g cheggiakud giwud
Am g hab wo wai junihid g sapekam
T id heg wo wa wepok mamt ab hab juh g wainomi lihwa
Mt wo e nahtokchid mamt wo i ahgahi ihda skehg haichu ahga mo g Jiosh sha doibiamk
T id heg wo wa wepok mamt ab cheka g eshuhshk
Jiawul o chum sempadchudamk hab sha masma mat wo ha mehi g hahpod k hekaj wo emmummu
Mt wabshaba swihnam wo uukchid g ewohochudadag hab wa masma mamt g kawad am e tahgio wo ulinichid
T hab pi has wo emjuh
Ab g wo swohochud mat emdoibia g Jiosh k pi hekid wo emdagito
T ihda emdoibiadag hab wo wa masmak mo g wainomi wonami
An g wo uukchid g Jiosh haichu ahga hab sha masma mamtp hems g ispahyo
Id o ab emmahkch g Hekia Sapekam Gewkdag mamt hekaj wo gewito g Jiawul
Kumt chum hekid wo e hoigeidahunad ch ab wo tahnid g Jiosh g i wehmtadag
Hekia Sapekam Gewkdag o am i twehmaj thoigeidahuna ed
Kumt wo snenenashank ch wo e hoigeidahunad ha wehhejed g Jiosh hemajkamga
Ahni amt am hab waap wo e hoigeidahunad niwehhejed mat g Jiosh ab wo nimah g neoki mat hekid wo i e ai mant am wo ha jehnigi
Nt hekaj snimamachim ch sgewkam am wo ah ihda skehg haichu ahgaj g Jiosh mat iai idani hahawa ttashogi
Id ani hekaj d lihso mani id ahgachug
Kumt am wo si e hoigeidahunad mant sgewkam wo ahgad mant has wo i chum masmak
Ab ani chehani g twehnag Tychicus mat am wo i emchehgimed k am wo emahgi mani has wai masma ch has niwua
Do si sap piongaj g Christ ch si sap am wo i emgewkemhu emahigdch mach has twua
Am ani nihoigeidahun mat g Jiosh tohg ch g tkownalig Jesus Christ ab baich wo i emmah g sap tahhadkam ch pihk elidadag nam pi d wohochuddam
Jiosh at baich ep wo i semhoigeel wehs ahpim mam woho ab si tatchua g tkownalig Jesus Christ
