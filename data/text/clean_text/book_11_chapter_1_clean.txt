
Twepnag mam am kih Philippi t am 
Am ant wo haichu i emoohani ahni Paul g Timothy wehm
Smahch am mach d piongaj g Jesus Christ namt pi ab i swohoch g haichu tahga ab amjed k d Jiosh hemajkamga
Am ach sha ahgidamk g emwanimeddam ch hegam mo am i ha wehmt mat ab wo i sthoigeel
Ab o wa si semhoigeid g tohg Jiosh g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Ab ani hoigeid g Jiosh ch si sap nitattam ch nihoigeidahun mani hekid i emchechegitod
Am am chikpanid g Jiosh ch haichukaj am i niwehmaj gd hu i amjed mani wa am emahgid g skehg haichu ahgaj g Jiosh
Kuni heg hekaj smahch mat am wo himchudahid g Jiosh ihda doibiadag emwehhejed
Am at i shonwuich emdoakag ed k wo nahto mat hekid ia ep wo jiwia g Jesus Christ jewed dahm
Bani wa masma hab emelid nani pi chum hekid am i emchegitod
Kum ahpim hab waap chum hekid snichegito ch haichukaj i niwehmt chum hems hemu mani ia hu d lihso
Ab o nimahkch g Jesus Christ g si gee pihk elidadag emhekaj
K g Jiosh smahch mo id d wohokam mani emahgid
Kuni ab tahni mat hab wo emjuh mat baich wo i geeda g pihk emelidadag ch haichu emmahchig ch haichu emamichudadag
Mt heg amjed wo smahchk hegai mo sape mamt hab wo junihid ch pi am hu wo edak g pi apekam ch pi wo ha chuijigk mat hekid ep wo jiwia g Jesus Christ
Heg o hab emwua mamt am wo e chehgidch mam am hab wua g sapekam haichu ch heg hekaj ab haichuchud g Jiosh ch ab hehgchulid
Semahgidamk ani mo baich i e gantan ihda skehg haichu ahgaj g Jiosh heg hekaj mani ia kuhpi
Wehsijj o smahch ia gee kownal kih am ch an wehgaj mani d lihso heg wai hekaj mani d piongaj g Jesus Christ
K g twehm wohochuddam pi haichu shai ehbid ch baich i sgewkam ia ahg g Jiosh haichu ahga neidch mani wabsh sap ab nakog g nishoigdag
Hai o am hi chikpan ab si hejel etatchui amjed mat baich wo i chum wahmud g haichu pi niapedag hemuch mani wa hu d lihso no pi snihehgamk ch wabsh nipipichud
K wabshaba hai nihekaj si pihk e elid ch ahgachug g Jiosh haichu ahga no pi smahch mat g Jiosh am i nikei mant wo wohokamch g haichu ahgaj
K pi has chuig
Ni wabsh sap nitahtk mo e ahgachug g Jiosh haichu ahga chum as hai pi ap haichu etatchui ab am wo ahgahi
E am hoigeidahun am niwehhejed
K g Hekia Sapekam Gewkdag i niwehmaj
Ni heg hekaj si sap nitahtk ch smahch mamt wo i niwuhshad
Tatchua ani mant chum hekid wehs hab wo juh mo haschu i nitatchuid g Christ pi haichu ehbidch wahm hemuch
Bant masma ab wo si has elidad wehs niihbdagkaj chum anis hems wo nimuhkid heg hekaj
Neh pi o has d ahga g nidoakag niwehhejed
Chum ani hi wa swehmjimk g Christ
K heg hekaj chum sape mant hu wo i muh
Ntp wabshaba d wo doakamk ch baich wo i chikpandad g Christ
Niwehhejed o hi wa baich i sape mant wo muhk k wo wehmajk g Christ
K wabshaba emwehhejed hi baich i sape mant d wo doakamk
Ni heg hekaj smahch mant d wo doakamk ch hab am wo i emwehmajk
Mt wo i geehogat am ewohochudadag ed ch hab wo si sap e tahtkkad
Am ant wo emwehmajk
Kumt baich ab wo i si has elidad g Christ nihekaj
Bamt masma wo himad g edoakag mamt wo haichuch g skehg haichu ahga ab amjed g Christ
Nt haha wo kah mam am e hemakochudch ch sap ahgachug mat g hemajkam ab wo swohoch g skehg haichu ahgaj g Jiosh chum anis hems pi am hu ep wo emnei
Pi g wo shai ha ehbidad hegam mo ab emwui gegok
T heg amjed wo smahchk mat ab wo bei g skook enamkidadag
Mt ahpim ab wo bei g edoibiadag ab amjed g Jiosh
Do Jiosh hab elida mamt pi ab wabsh wo swohochudad g Christ ch wabshaba am wehhejed ep wo e shoigchudad
Ab amt wui wo gegokkad g pi apekam hab masma mam am wa neid mani hab niwua ch hemu kah mani hab wabsh kia niwua
