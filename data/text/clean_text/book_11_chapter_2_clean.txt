
Bani emelid mam sap ab e dagitokch Jesus Christ wui
K heg ab si i emgewkemhun
Kum si sap e tahtk no pi si emtatchua
Hekia Sapekam Gewkdag o am emwehmaj
Kum aai e hekaj si pihk e elid
Nt heg hekaj ab wo si i emgewkemhu mamt wo i hemakoj g echegitoidag k ab baich wo i e tatchuad ch baich wo i sap e tahtkkad ab aai e wui
Nt heg amjed wo si sap nitaht
Pi amt wo schu daad ch pi wo chum ge e haichuchudad
Ab amt wabsh wo i e shoigchudch ab aai e wui ch pi wai si hejel am wo e chegitod
Am g wo wai chegitod g haapedag hai ehp pi heg wai hejel eapedag
Bamt masma haichu wo chum chegitok mash wa g Jesus Christ ch pi hejel wo chum si e haichuch
Jesus Christ o d Jiosh ch wabshaba pi hab e elid mat hejel wo e wepogi g eohg Jiosh
Ga at hu hab wabsh shai juh g eapedag k wabsh e pionchud k ia mahsi k wepo mahs mo g oodham
Ab o swohog elid g eohg Jiosh ch ia e shoigchudahim ch ab muh kots t ab heg wa wepo masma mo d wabsh pi ap hemajkam
T g Jiosh ab i wamgid k am baich i si uhgkaj dahm kahchim ch ed k ab mah g gewkdag wehs haichu dahm
T heg hekaj wehsijj ab wo si has i elid k ab wui wo i shul hegam mo an dahm kahchim ch ed ch hegam mo an jewed dahm ch hegam mo am jewed wecho 
k am wo ah mo ihda Jesus Christ wehs d hakownalig
Neh batt masma ab wo si has elidad g Jiosh
Ninaipijju chum am hekid swohog elid hegai Jiosh haichu ahga mani wa am emahgid mani eda emwehmaj
K baich d i si haichu mamt ab wo swohog elidad hemu mani wa chum pi am hu emwehmaj
Am g wabsh wo chikpanad ch wo geegeelhid am edoibiadag ed ch ab wo si has elidad g Jiosh
Chum o hekid emmakiog g Jiosh g tatchuidag ch gewkdag mamt am hab wo junihid g hab elidaj
Kumt heg am hab wo junihid pi has ahgch mamt hekid heg hekaj wo e shoigch
T hab pi wo emchuijigch g Jiosh
Dam Jiosh aaliga ch d wo chum si hekia sapekamk am ha shahgid hegam mo pi mahch g Jiosh
Idam o schu iattomk ch totontodag
Kumt hab wo sha masmak am ha wehhejed mo g huhuu am ha wehhejed g schuhugam k ed oiopodam Â am ha ahgidch mo g Jiosh ab ha makiog g wechij doakag
T g Jesus Christ ab wo si emhaichuch mat hekid ia ep wo jiwia jewed dahm
Nt heg hekaj wo si shehgigk mat g nichikpan pi wabsh wo e nahnkogi
Ab amt i swohoch g haichu niahga k am i e dagito Jiosh wui hab sha masma mo wa ab wui haichu e iagchulid
Kunt hemho wa wo si sap nitaht mamt am wui i e dagito chum anis hems wo nimuhkid nani pi ahgachug g Jiosh haichu ahga
Id at heg wo wa wepok mat g niehed wo e iawua emwehhejed hab sha masma mo wa g nawait e iawua ab ab g iagchulida
Pegih ahpim g ep wo si sap e tahtk niwehm matp g Jiosh hab wa masma wo haichuch g nichikpan
Hemu ant wo cheha g Timothy mat am wo i emchehgim matp d wo tkownalig Jesus tatchuik
T heg ia wo uapa g haichu ahga ab emamjed mat am wo i nigewkemhu
Timothy o d wai hegai mo hab wa masma hab e tahtk ab emamjed mani ahni ch si sap wo emnuhkud
Hai o hi g hejel etatchui am hab elid ch wabsh pi ab hu haichuchud g hab elidaj g Jesus Christ
Kum eda am wa smahch mo hab masma niwehm chikpan g Timothy mo g haalidag
Hemu ant wo smai matp haschu has wo i mahsk am niwehhejed
T am haha wo hih g Timothy emwui
Bani elid mo d tatchuij g tkownalig Jesus mant ahni am hab waap wo i him k wo emnei
Ia ant wo cheha g emkehsha Epaphroditus mat am uhpam ep wo hih emwui
Ia o i niwehmaj hab masma mamsh am ahgid ch mui haichu niwehm nakog
Msh wabshaba kah mat wa mumku
K si semneidamk ch e kudut mamsh id kah
Woho o wa mat si mumku k chum alo muh
T wabshaba g Jiosh ab si i shoigeid k doaj
K hab waap d nihoigeidadag mat pi muh nant pi wo si pi ap nitaht mat hems wo sha muh
Ni heg hekaj chehani mat am uhpam wo hih
Mt hab wo si shehgigk am neidok
Nt ahni hab waap wo si shehgigk ch pi wo nikudu emhekaj
Kumt ab wo si has el nat pi pi huwi g edoakag mat hab wo juh g Christ tatchui k wo i niwehmt emwehhejed
