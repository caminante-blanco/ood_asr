
Mt wabsh wo si shehgigk mo d emkownalig g Jesus Christ
Pi ani has shai nitahtk mant am ep emoohani hegai mant wa heki hu emoohani
Kut id d wo i emwehmtadagk
Hai o hab junihim g pi apekam ch eda chum ahgahim mamt hab wo junihid g chehanig ch hab wo i e apech am Jiosh tahgio
Mt wo si se nenoidk ab ha amjed
Bo masma pi haichu amichud mo g gogogs
Pi am tatchua mamt wo e pahl hikuch hab masma mo heki hu chehanis matt ahchim Tutuligo hab wo tjuh
Jiosh at heki hu i emapech e wehhejed namt pi ab i swohoch g haichu ahgaj k ab i hiw g Jesus Christ
K id heg wa wepo mam pahl hikuchkas
Hekia Sapekam Gewkdag o ab tmahkch g gewkdag ahchim mach ab swohochud g Jiosh haichu ahga
Kuch hekaj ab si ihm g Jiosh ch ab si has elid g Jesus Christ ch pi ab hu shai hejel thiwig machs am oidk hab wo tjuh g chehanig k hekaj wo tdoibia
Ahni ant baich wo i ninako mo hegam mant ab wo hiwgad g chehanig  nani pi d Tuhligo ch nipahl hikuch mani eda d gigiik tash hab masma mo an oohanas chehanig ch ed
Benjaminbad o d nishohshon ch d hema hegam gamai gohk tshohshon ahchim Tutuligo
Dani wa Palasi mo hegam hab e elid mo pi ha chuijig ab amjed g tchehanig
Ha anid shoigchud hegam mo ab ihm g Jesus Christ nani pi hab ha elid mo ab wui gegok g tchehanig
Neh banid wa masma hab niwua ch hekaj hab nielid mani pi ha chuijig
T wabshaba am hahawa i e tashogi g Jesus Christ niwui
Kuni hemuch hahawa pi ab hu haichuchud wehs ihda nani pi g Jesus Christ ab si haichuchud
Wehs haichu o d wabsh pi haichu hahawa no pi baich i sape mant wo smahchk g tkownalig Jesus Christ
Wehs ant haichu sohhod mant wo smai g Jesus Christ  k am wo i nihemakoj heg wehm
Heki anid hu g chehanig oidch hab nielid mani sape am Jiosh tahgio
T wabshaba am hahawa i nitashogi g wohokam g Jesus Christ
Kunt ab i swohoch
T hekaj am i niapech g Jiosh e tahgio
Ni hahawa tatchua mant wo si smahchk g Jesus Christ ch ab wo taht hegai gewkdaj mat hekaj i wuhsh ab muhkig amjed chum anis hems hab waap wo nishoigch
Neh bant wa masma hab waap wo i wuhsh ab muhkig amjed mat d wo si oidchkam tashk
Pi ani hab kaij manis heki hu wehs ab i neid ihda ch wehs apechudas ch wabshaba am ninakog mant heg ab wo bei mo haschu ab nimakiog g Jesus Christ ch hekaj an nibei
Heg ant hekaj pi wo chegito mat haschu heki hu has i e juh am nitahgio k am wui wo nigewkai hegai mo haschu am nibaich
Neh mo g smelidkam am e gewkadch mat wo ha gehg k wo bei g sap enamkidadag
Kuni ahni am hab waap nigewkadch mant wo bei g sap ninamkidadag
K d ihda mant an haha wo wehmajk g Christ an Jiosh kihdag ed
Wehsijj att hab wo wa chum tjunihid ahchim mach sgegokim hihim g twohochudadag
Haijj amtp hems pi hab masma hab e junihim
T wabshaba g Jiosh wo mahsko emwuij mam haschu i pi ap hab wua
Am amt wo oidad g wohokam mam ab hees i heki hu smahch ch am hab junihim
Am ani si sgewkam oid g Jiosh haichu ahga ch am emchehgid mamt has wo masmak
Mt wo si ha nenashanad hegam mo am hab e wua mani has i masma emchehgid ch am ha oidk hab wo e junihid
Ab at e muhkid g Jesus Christ kots t ab mat wo tdoibia
K eda muijj ab wui gegok ihda skehg haichu ahga
Id o si pi ap nitahtchud
Kuni wa muikko am emahgid ihda heki hu ch hemu am ep emahgid
Idam o heg wai ab si has elid hejel etatchui ch heg wai shohhoid jewed t ab haichu
T g Jiosh gam hu wo i ha shul Jiawul kih ed no pi e hahaschud heg hekaj mat hekaj wo chum si e ehelidad
Kuch wabshaba ahchim am chegito g dahm kahchim ch ed tkihdag
Ab at amjed wo jiwia g tdoibiakam Jesus Christ
Kuch ab nenida
Heg at gawul wo juh g mukialig thon heg hekaj si gee egewkdag mat hekaj wehs haichu wo dahmkad
T g thon si skehg hab wo masmak hab masma mo g honaj si skehg hab mahs ab i wuhshanik muhkig amjed
