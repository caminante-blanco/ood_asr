
Pegih ab amt i swohoch g haichu niahga ab amjed g tkownalig Jesus
M d hahawa si nitatchuidch niwepnag
Ni heg hekaj si sap nitahtk ch chum si semneidamk
Sgegokim g wo gegokkad am eda g ewohochudadag
Ab ani semahgidamk ahpim Euodia ch Syntyche mamt pi wo e neowinad ch am wabsh wo i e wehmajk nam pi d e wehm wohochuddam
Idam uuwi o am si i niwehmajkahim mach wa am ahgachug g Jiosh haichu ahga
Ni heg hekaj am ep smahgidamk ahpi map hab e chechcheg IhaWehmtdam mapt woho am wo i ha wehmajk map hab masma i niwehmajkahim
Clement ch hai ehp o hab waap i niwehmajkahim
Pi o wehs se mahch g hachechgig ch wabshaba an oohadag heg eda mo an e oohan g e doibiakam hachechgig ch an kahch Jiosh kihdag ed
Si g wo shehgig ab amjed g tkownalig Jesus Christ mani hab masma chum hekid hab cheche
E o aihim mat ep wo jiwia
Kumt heg hekaj wabsh wo i shehemajimak ab wehs ha wui g hemajkam
Pi g wo shai e kudut heg hekaj mam haschu i chum tatchua k ab wabsh wo i tai g Jiosh k ab wo i hoigeel matp haschu hab wo i tjuni
T g Jiosh ab wo emmahkad g sap tahhadkam
K ihda sap tahhadkam pi ta amichudama ch wabshaba wo chehmo g tdodakag
Kutt hab pi haichukaj wo tkudutad ahchim matt ab i themakoch g Jesus Christ wehm
Am g wo chegitok wehs ihda mo haschu d sapekam k ab wo hehgchulidad g Jiosh heg amjed mo haschu d wohokam ch haschu d si oodhamdag ch haschu d sapekam ch haschu skehgaj
Am g wo i e mashcham k hab wo junihid hegai mam haschu i kahk ch ab bei niamjed
Kut wo e chehgi mo am emwehmaj hegai mat tdoibia k ab tmahkch g sap tahhadkam
Si gee shehgig ant bei ab amjed g Jiosh mamt ab ep i e chehgi mam ab si pihk e elid niwui
Tash o pi am hu emape mams ab haichu wo nimah k wo i niwehmt
Ni wabshaba smahch mam si pihk e elid nihekaj
Ni pi hab ahgch hab kaij manis haichu si tatchua nant pi smai mant ab wabsh wo si sap nitahtkk mani haschu i edgid  chum anis hebaichujj wo bihugim k pi haichu wo edgidad o hebaichujj gee haichu wo edgidad
Jesus Christ o ab nimahkch g gewkdag
Nt heg hekaj wo ninako mant sap am hab wo junihid g Jiosh tatchui
K wabshaba si sape mamt am i niwehmt pi niapedag ed
Smahch am ahpim Philippi t am wohochuddam mam d wai ahpim ch am i niwehmaj am i dahm mant am emdagito am uapak g skehg haichu ahgaj g Jiosh amai Macedonia jewed ch ed
Ni hebaichujj haichu tatchua ab Thessalonica kihhim t ab
Kum ab nimamka
Pi o hab mahs manis heg ab wai tatchua emmahkig
Baich ani i tatchua mamt ab wo bei g hoigeidalig ab amjed g Jiosh
Ia at uapa g emmahkig g Epaphroditus
Kuni hahawa pi haichu shai tatchua
Emmahkig o hab sha masma mo hegai sap uhw haichu mo wa ab e iagchulid Jiosh wui
K g Jiosh ab si shohhoid  ch hab waap wo emmahkad mam haschu i tatchua
Ab o e chehgidch ab amjed g Jesus Christ mo g Jiosh gee haichu an toakch am twehhejed
Chum att hekid wo hehgchulidad g Jiosh tohg
Chum hekid
Ab amt wo ha ahgi g twehm wohochuddam mat ab wo i snihoigeel
Niwehm chikpandam iia o hab waap kaij mamt ab wo i sha hoigeel
K wehsijj g twehm wohochuddam hab waap kaij wahm hegam mo ia haichug gee kownal kih ed
Neh ab at wo wa baich i semhoigeidad g tkownalig Jesus Christ
