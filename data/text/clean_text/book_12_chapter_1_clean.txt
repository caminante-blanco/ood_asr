
Twepnag mam am kih Colossai t am 
Am ant wo i emoohani g Jiosh haichu ahga ahni Paul mat g Jiosh am i nikei mant wo i ahgahi ab amjed g alidaj Jesus Christ
K ia i niwehmt g twehnag Timothy
Ab o wa si semhoigeid g Jiosh tohg ch ab wo wa baich i emmahkad g i wehmtadag ch sap tahhadkam
Chum ach hekid ab i hoigeid g Jiosh emwehhejed thoigeidahunch
Ab amtsh i swohoch g wohokam ab amjed g tkownalig Jesus Christ k ab hahawa si ha tatchua g ewehm wohochuddam
Id ach hekaj ab i hoigeid g ohgaj Jiosh
Bam masma nam pi ab wui i e gewpkadch hegai skehg kihdag mo g Jiosh am nahtokch twehhejed an dahm kahchim ch ed
Am at emwui jiwia ihda skehg haichu ahga no pi an wehsko chehmohim g jewed ch am ha apechudahim hegam mo ab kaiham hab masma mo hab emwua
Woho amsh smahch g Jiosh hoigeidadag  nash pi am emahgid ihda twehm chikpandam Epaphras
Id ach ab si tatchua ch hab elid mo si sap hab wua g echikpan am emshahgid
Ia at hahawa jiwia k am tahgid mamsh ab aai si e tatchua g gewkdajkaj g Hekia Sapekam Gewkdag
Kuch heg hekaj chum hekid thoigeidahun emwehhejed
Hekia Sapekam Gewkdag o ab emmahkch g amichudadag
Kuch ab tahni g Jiosh mat hab wo emjuh mamt sap wo hekaj hegai amichudadag k wo smahchk g tatchuij
Bamt masma ab wo si haichuchudad g tkownalig Jesus ch ab wo hehgchulidad am hab junihidch g sapekam namt pi baich i sap wo smahchk g Jiosh
Jiosh o wehs edgid g gewkdag
Kuch ab tahni mat baich ab wo i emmahkad g gewkdag
Mt hekaj wehs haichu se tahtk ch wo nakogad ch wo si shehgigk
Jiosh kownaltalig o d hekia tonlig
K g Jiosh skehg haichu an nahtokch twehhejed ahchim mach d hemajkamgaj
Kumt ab wo si i hoigeel mat am i emapech mam d hahawa hemajkamgaj ch ab wo bei hegai mo an nahtokch
Jiawul o an wehs ha uukch hegam mo hedai pi mahch g Jiosh
K g kownaltaligaj d hekia schuhugam
T wabshaba g Jiosh ab i twuwhas ab gewkdaj amjed k am i twahpki si etatchuidch ealidag kownaltalig ed
T heg tdoibia k gam hu hab i juh g pi ap tchuijig
Jiosh o pi ta neidagma ch wabshaba hemu e chehgidch gahi wuhshanim g ealidag
Kutt hab wai masma ab wo nei g Jiosh matt wo nei g alidaj
Heki o hu an wehmaj g eohg mat eda koi an hu haichu e nahto ch wehs haichu baich d i si shas haichu
Jiosh at am i kei g ealidag mat wehs haichu wo nahto
T heg wehs nahto hegai mo haschu an hab i chuig dahm kahchim ch ed ch in jewed dahm hegai mach haschu i neid ch hegai mach pi neid
K wehs d chuhchaij g nahnko mahs kokownal in jewed dahm ch an dahm kahchim ch ed
K d Jiosh tatchui mat wehs haichu d wo enigajk g alidaj
K wehs haichu in hab chuig g alidaj gewkdagkaj
K heg d tmoo am himdam ahchim mach ab ihm
Kuch ab amjed bekch g tdoakag hab masma mo g honshpadag ab moo t amjed bekch g edoakag
Jiosh alidag o wehs d tsiihegi ch ab i wuhsh muhkig amjed mat d wo si shas haichuk am wehs haichu dahm
Chum as hab masma ia jiwia g Jesus mo g oodham k eda d Jiosh wehmaj g eohg ch heg hekaj wepo chuig
Ab amt naggai kots t ab k mua
Kut eda ha hiwigi g Jiosh no pi hab d elidaj mat g alidaj wo hejel e iagchul
T heg hekaj wehs haichu wo e nako mat wo chum i e apech am Jiosh wui
Mehk am wa ab amjed g Jiosh ch d obgaj nam pi pi ap haichu chegito ch pi ap haichu hab junihim
T wabshaba g Jiosh gam hu hab i juh g eobgatalig k ab wabsh i chum emhemakoj e wehm heg hekaj ealidag muhkig
Kumt heg hekaj d wo hekia sapekamk ch pi ab hu wo ha chuijigk  mamtp am wabsh i sgewkam wo wohochudad g skehg haichu ahgaj ab amjed g alidaj ch pi gam hu hab wo i e juh ab amjed
Ihda skehg haichu ahga o wehsijj ab d ha wuikam g hemajkam ch heg hekaj an wehsko chehmohim g jewed
Bo sha mahs mach d honshpadaj g Christ ahchim mach ab ihm
Heg atsh si e shoigch twehhejed
Kuni wabsh si sap nitahtk ch am oidch nishoigchud mat sap wo e nahto g honshpadaj hegam ha hekaj mat hab waap ab wo i swohoch g haichu niahga
Am at i nikei g Jiosh mant wo emahgidahi ihda skehg haichu ahgaj
Ni heg hekaj d empionag ch am emahgid
E o ehstokch ged hu i shohshon k amjed mat woho has wo tjuni g Christ
T wabshaba hemuch am si tashogi g Jiosh twui
K d ihda mat g Christ ab wo tmah g Hekai Sapekam Gewkdag
Kut heg am wo tedak chum hems ahpim gawul mahs hemajkam ch hab wo tjuh matt d wo Jiosh hemajkamgak ch wehmaj ab wo si has telidad am kihdaj ed
Kuch am chum tnakog matt wehs wo ha ahgi g hemajkam ab amjed g Jesus Christ k wo ha shohbid k ep wo ha mashcha mat has wo masmak haas mach hees i samichud
T hab sgeema wo hihimad ewohochudadag ed
Kutt am wo ha chehgi Jiosh wui mo hab masma
Ab o si gee nimahkch g Christ g gewkdag
Ni heg hekaj am si nigewkadch mant wo nahto ihda chikpan
