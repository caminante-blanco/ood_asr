
Mamt hu wo i smahchk mani has i masma sgewkam nihoigeidahun am emwehhejed ch am ep ha wehhejed hegam mo am kih Laodicea t am pej wehs ha wehhejed hegam mo pi nimahch no ge nineid
Jiosh o am chum wehs ttashogid g eamichudadag ch emahchig gahi wuhshanim g ealidag
Kuni ab tahni mat am wo si i emgewkemhunad mamt wo sap smai hegai mo wa g Jiosh am ttashogid k ab aai wo i e tatchuad hab masma mam d ehajunim
Hai o chum ha iattogid ch gam hu ha wanchshulig ab amjed g Christ
Kumt wabshaba pi ab hu wo ha kaiha chum as hems hab wo e wuad mo sape
Pi ani am hu haichug emwehm ch wabshaba chum hekid am emchegito
Am amsh aai i e wehmt ch sgewkam ab swohochud g Jesus Christ
Kuni heg hekaj si sap nitahtk
Ab amt i e dagito Jesus Christ wui mat d wo emkownaligk
K d hahawa emwuikam mamt ab wo wechok ch am wo himad g edoakag ch wehmaj d wo hemakok
An g behi g egewkdag ab amjed mamt heg amjed baich i sgewkam ab wo wohochudad mam has i masma mashchamas ch chum hekid ab wo i mahkchid g ehoigeidadag
Se g wo nenoidk mat pi hedai wo emiattogi
Hai ash chum semmashchamamk hegai mo haschu d wabsh oodham hamahchig ch emahgid mamt heg ab sap wo himad g edoakag
Tt wabshaba ab wo beihid g tmashchamadag ab amjed g Christ  no pi heg d Jiosh am wehmaj g eohg chum as hi wa hab masma ia jiwia mo g hemajkam
Kumt am i e hemakoj g Christ wehm k wehmaj d hekiakam
K heg ab emmahkch g wechij doakag ch d kownal am wehs ha dahm g kokownal am jewed dahm ch an dahm kahchim ch ed
Heki ach hu wa tpahl hikuchk ahchim Tutuligo am tchehanig oidch
K wabshaba d thimdag ahchim matt ab ihm g Christ matt wo tpahl wakon k hab wo tchehgi matt ab i themakoj heg wehm k ab i twulo pi ap ttatchui amjed
Gd att hu twachumch shuhdagi wecho tpahl wakonch k am ep i wuhsh shuhdagi t amjed
K id heg wa wepo matt ged hu thiash muhk k amjed ab uhpam i wuhsh muhkig amjed hab masma mat g Christ hab e juh
Neh ahpim mam d gawul mahs hemajkam ch pi edgid g tchehanig am wa si gawulkdas ab Jiosh t amjed heg hekaj pi ap echuijig
T wabshaba g Jiosh ab emwui mahtchul g ealidag
Kumt ab i swohochud k hab bei g wechij doakag
Jiosh alidag at ab nako g skook tnamkidadag kots t ab k gm hu hab i juh g pi ap tchuijig
Jiawul o chum swulshpamk g Jiosh alidag
T wabshaba ab i e wulo gewkdaj amjed k gewito twehhejed k hab masma wehs ha gewito g jijawul
Jiosh ash wa hab masma ha chehani g Tutuligo mat am wa has mahs haichu hugi wo koad ch am hab wo junihid g mihshmda piast
Idam chehanig o am chum ttashogidahim mat has wo masmak g Jiosh si Kehsha mat hekid wo jiwia
T wabshaba ia hahawa jiwia g Jiosh si Kehsha k am hejel i e tashogi twui
K hahawa pi hab mahs machs am hab wo junihid hegai hab mahs haichu k ch hekaj wo chum smahchk g Jiosh si Kehsha
Hai o hab e elid mo embaich i sape natsh pi haichu nei am enena ed ch hab chum kaij mamt pi wo e doibia k hoip ab i e shoigchud k ab wo i has ha elidad g anghil
Pi g wo shai ha wohochud
Ho o wabsh chum si e hahaschud g hejel echegitoidagkaj  ch pi ab hu hiwig g Jiosh si Kehsha
K eda heg d tmoo ch sap ab i tdagioid ch tgeelid
Kuch ahchim ab ab gii k ch ab ep aai tab gii hab masma mo g hon ch hab waap masma i geelhim
Id o heg wa wepo matt heki hu koi nach pi d hemako heg wehm mat twehhejed muh
Heg at ab i twulo heg amjed mo d wabsh hemajkam hamashchama
Pi g heg hekaj am haha wo i chum e apechud Jiosh tahgio
Hegam mo emkudut o ab chum emchehani mamt pi an hu wo hudawgad ch jejkad ch tattamad haichu i
K wabshaba am wa sape mamt wabsh wo hekaj mo haschu i sape
T wabsh wo huhug e hekajk
Hegai mo d wabsh hemajkam hachehanig ch hamashchama  o pi woho d haichu amichudadag
Bo emahgid mamt heg oidk wo e mihshmdad ch wo e shoigchudad ch hab ab wo e shoigchudad Jiosh wui
T wabshaba id pi wo shai dodolimagi g pi ap emtatchui
