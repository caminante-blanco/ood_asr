
Jiosh at ab tmah g wechij doakag ahchim matt ab ihm g alidaj mo d tdoibiakam
K id heg wa wepo mat ab i twuwhas muhkig t amjed hab masma mat ab i wuhshad g ealidag
Hemuch o an daha g alidaj sapkojed hugidaj an ch am twehhejed apechud matt wo wehmajk
Kutt heg wui am wo i tgewpkai
Pi g am hu wo chegitokad g jewed dahm haichu ch wabshaba g dahm kahchim haichu wo tatchuad
Jiosh at am i twehnadk g ealidag
T heg heki hu muh k an hab chuig dahm kahchim ch ed
K id heg wa wepo matt heki hu koo k an wehmaj
Ia at ep wo i wuhsh g Christ jewed dahm
Kutt am wehmaj wo i wuwhag k wepo masma wo si skehgajk
Mt gam hu hab wo i juh g pi kehg etatchui ch pi kehg echegitoi k pi wo wehmaj woiwua matp hedai pi d emwehm kihkam k pi wo pihk e elidad mamt gee haichu wo bei
Hegai mat wo sbehim mo haschu pi ab hu d wuikamaj o heg jioshchud
Skook namkidadag at ab ha ab wo gei hegam mo hab masma haichu hab junihim
Ahpim o wa an emuukch g pi kehg tatchui
Kum wa g pi apekam hab junihim
An o wa emuukch g bagatalig ch hehgamdadag ch kehidadag
Mt wabshaba hemuch im hu wehs hab wo i juh ihda pi apekam ab e amjed k pi hekid pad wo neokad Â ch pi haichu wo ha iattogidad
Wehs at mukito ihda hab mahs haichu ab emab
Ab amt i e dagito Jiosh wui
T heg ab emmah g wechij doakag k emtatchuid mamt wo wepo masmak ch ab wo sap smahchk
Christ o d si shas haichu am twehhejed ahchim mach ab ihm
Heg doakag o am haichug tdodakag ed
Kuch heg hekaj ab i themakochudch
Pi ach hahawa tgawulkadch ab emamjed ahchim mach d Tutuligo
Pi o has d ahga g pahl hikuchka
Pi o tgawulkadch g haichu tamichudadag
Nenehol o d hemako ahchim twehm mach pi d nenehol
Wehsijj ach d hemako ab ihmch g Christ
Jiosh o si pihk e elid thekaj ch ab i tgawulkai
Kutt heg hekaj wo si pihk telidad ha hekaj g hemajkam ch wo shemajimak ch sttahtk ch wo nakogad haichu ch pi hab wo chum twuad machs d shas hahaichu am hanena ed
Jiosh at ab sthoigeid k gam hu hab i juh g pi ap tchuijig
Kutt hab waap wo sha bahbgi hegam mat hab wo juh g pi apekam ab twui k hab waap ab wo sha hoigeel
Ab o tab matt aai thekaj wo si pihk telidad ch hab sap d wo hemakok
Christ o ab emmakiog g sap tahhadkam
Ab g wo i hoigeidad heg hekaj ch wo si sap e tahtkkad ab aai e wui nam pi d hemako heg wehm hab sha masma mam d honshpadaj
Mt am wo schegitok g Christ haichu ahga
Jiosh o ab emmakiog g amichudadag
Kumt ab aai wo i e mashchamad ch wo ahgad g Jiosh oohana ed nenei ch mihshmda nenei ch wo neichudad g Jiosh ch ab wo i mahkchid g gee hoigeidadag
Wehs amt hab wo jundad g tkownalig Jesus hegai mamt haschu hab wo junihid
Kumt ab wo hoigeidad g tohg Jiosh am gahi wuhshanim g Jesus
Ahpim uuwi mam ab ihm g Christ amt ab wo swohog ha elidad g ewehm kihkam
Bo masma emtatchuid g Jiosh
Kumt ahpim chechoj wo si pihk e elidad ha hekaj g ewehm kihkam ch ab wabsh wo i sha bahbgi
Ahpim aal amt ab wo swohog ha elidad g ejehj chum hekid
Id o d tatchuij g Jiosh
Kumt ahpim hajehj pi am wo si ha babgachudad g eaaliga mat pi wo heb hu wua g echegitoidag
Ahpim mam d hapionag amt ab wo swohog ha elidad g eaamo wohoi etatchui ab heg wabsh hekaj mam ab si has elid g Jiosh ch pi heg hekaj mas am wo emnei g emaamo k wo shohhoi g emchikpan
Pi o d wai oodham mo emchikpnachud ch wabshaba d tkownalig Jesus
Ab o him g tash mamt an wo wehmajk
T heg ab wo emnamkid heg hekaj emchikpan
Kumt heg hekaj wohoi etatchui ab am hab wo junihid g echikpan
Tkownalig Jesus at ep wo namkid hegai matp hedai hab wo juh g pi apekam
Heg at wo bei g skook enamkidag
Jiosh at wehs wo ha lodai g hemajkam k hab masma wo ha namkid matp has i masma hab e junihim
