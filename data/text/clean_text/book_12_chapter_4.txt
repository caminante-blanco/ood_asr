
Ahpim aamo amt sap ab wo ha neidad g epionag ch ep wo schegitok mam hab waap ge ahmo
K heg an daha dahm kahchim ch ed ch d Jiosh
Ahpim wehs g chum hekid wo e hoigeidahunad ch ab ep wo i hoigeidad g Jiosh
Chum ach sahgamk g Jiosh haichu ahga ab amjed g alidaj
Kumt ab wo tai mat ab wo tmah g apedag matt hab wo tjuh
Dani lihso nani pi heg ahgachug
Kumt ab wo tai g Jiosh mat hab wo nijuh mant am si tasho wo ahgad
Am g si se mamachim hab wo e junihid am hanena ed hegam mo pi ab hu ihm g Jiosh
Ab o emmahkch g Jiosh g apedag mamt hab wo junihid g sapekam
Am g sap wo hekaj g eapedag
Kumt chum hekid shemajim wo neneokad ch wo sta kakaim haichu ahgad
Do emwuikam mamt wo smahchk mamt has masma sap ab uhpam wo i nodagi g neoki ab wui g hemajkam haichu kakkei
Ia o twehmaj hegai mo hab chehgig Tychicus ch sap hab junihim g Jiosh chikpan
Kuni chehani mat am wo i emchehgimed k am wo i emgewkemhu am emahgidk mach has wai masma
T heg wo oi emwehm kihkam Onesimus k d hahawa twehm wohochuddam
Idam at am wo i emahgi wehs haichu mo hab e junihim iia
Aristarcas o niwehm d ep lihso k ch am ep i emhoigeelid
K hegai Mark mo d Barnabas mai am ep i emhoigeelid
Heki ani hu emahgid mamt id am wo i wahkid k wo kaiha matp am wo hih emwui
Joshua Justus o am hab waap i emhoigeelid
Do wai idam waik mo d Tutuligo hemajkam ch niwehm chikpan am wehhejed g Jiosh
Kuni ha hekaj am si i nigewkemhun
K ia ep dak ch am i emhoigeelid hegai emwehm kihkam mo hab chehgig Epaphras
Nt wo emahgi mo id chum hekid si e hoigeidahun am emwehhejed ch am ha wehhejed hegam mo am kih Laodicea t am ch hegam mo am kih Hieropolis t am
Ab o tahni g mat Jiosh ab wo i gewkai g emwohochudadag
Mt hab sap wo swohog elidad g Jiosh
Ihda si ttatchuidch tnawoj Luke mo d mahkai o am ep i emhoigeelid
K g Demas am ep i emhoigeelid
Am g wo ha ahgid g twehm wohochuddam am Laodicea t am ch hegam mo am emihshmad kihj am g Nymphas mat ab wo sthoigeel
Ihda oohana amt am wo neokchulid k gam hu haha wo ha mah hegam mo am kih Laodicea t am
T am epai wo neokchul
T hegam ab epai wo emmah hegai mant ha oohani
Kumt am epai wo neokchul
Mt wo ahgi g Archipus mat am wo i nahto hegai Jiosh chikpan mani wa hab ahgid
Hejel ant an wo ooha ihda wawnim ahni Paul mant am wo si emhoigeel
Pi g wo shai pi chegito mani ia hu kuhpi
Neh ab at wo wa baich i semhoigeel g Jiosh
