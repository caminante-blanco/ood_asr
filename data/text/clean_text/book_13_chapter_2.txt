
Am am wa smahch ahpim twehm wohochuddam mat sap haichu am hab e juh heg hekaj matt am dada am ahgachugch g Jiosh haichu ahga
Am ach wa emahgid mat hai tshoigch amai Philippi kihhim t am matt eda koi am hu dada emwui
T wabshaba g Jiosh ab i tmah g gewkdag
Kutt am wabsh schechojim ahgachug g skehg haichu ahgaj emwui chum as mui ab twui gegok
Haichu tchegitoidag o am wabsh si sape
Pi ach emiattogid ch wabshaba wabsh schechojim ahg g Jiosh haichu ahga mamt ab wui wo i e dagito
Jiosh at taappem k am i tchuhcha matt wo i ahgahi g skehg haichu ahgaj
Kuch heg hab wai junihim mo haschu d tatchuij ch pi wabsh g hemajkam hatatchui hab junimk
Jiosh o am tmamche mach haschu ahgch hab haichu junihim
Am am wa smahch mach pi wabsh emhehosimhun ch pi emiattogid machs wo haichu emwohppoi
Jiosh o smahch mo d wohokam ihda
Pi ach hekid am hu tgahgid mas g oodham ab wo ge has telidad ch ab wo thehgchulidad
Bo hi wa chum mahs mamt ab wo si has telidad ch haichukaj wo i twehmtad ahchim mach d Jesus chuhchai
Kuch wabshaba pi am hu tgahgid ihda nach pi si shemajim ab emneid hab masma mat g hajee ab wo ha neidad g eaaliga
Si ach pihk telid ab emwui ch hekaj am wabsh i tdagitokch emwehhejed mach emahgidahim g skehg haichu ahgaj g Jiosh chum achs hems heg hekaj wo tkoij
Am amtp hu wai schegito mach si chikpan wabsh i sialim amjed ch mehk schuhugam k ed matt pi haichukaj wo emkudu
Si ach wa sap ab emneid ch pi hekid hab wua g pi apekam ab hema i emwui
Jiosh o smahch ihda
Kum ahpim hab waap smahch
Jiosh o ab i emwaid mamt am wo apedagk kihdaj ed ch ab wehmaj wo uukchid g ab has elidadag
Kum smahch mach am i emgewkemhun wepo masma mo g haohg ch ab sap i emneneokid ch i emchehani mamt am hab wo masmak mam d Jiosh aaliga
Heg ach wai ahgachug Jiosh haichu ahga ch pi g hemajkam haichu haahga
Kumt hab wai masma hab elid k hekaj ab i swohoch
Jiosh o am i chikpan emshahgid ch am wohokamchud mo d haichu ahgaj
Kuch hekaj chum hekid ab si hoigeelid
Am am ha oidch hab e wua hegam ewehm wohochuddam mo am aai kih Judea ch ed
Hawehm oodham o ha shoigchud
K hegam wabsh sap ab nakog
Kum ahpim hab waap wabsh sap ab nakog mo g emwehm oodham emshoigchud
Do hegam niwehm oodham mat wa mua g tkownalig Jesus
Kush d tshohshon mat wa ha kokda g Jiosh haichu i tashogiddam
K hegam niwehm oodham tshoigchud ch gm hu i twuwhas ahchim mach am ahgachug g skehg haichu ahgaj g Jiosh
K g Jiosh pi hohhoid mo has e wua
Chum o hems ab wehs ha wui gegok g hemajkam  chum tshohbidch ahchim mach ha ahgid g gool hemajkam hegai mat hekaj wo e doibia
T id ab wabsh baich i geedaj g pi ap hachuijig
Kut heg gam hu ai mat ab ha wui wo jiwia g wehs skook hanamkidadag
Pi att shai pi emchegito matt hekid am i tgawulkai ab emamjed
Chum ach sem neidamk  ch am ha hekaj chum si i tnako matt am uhpam wo hihi emwui
Ahni Paul ant muikko am chum uhpam shimim
T am nikuh g jijawul hageejig Satan
M eda d ahpim mach am si emhiwig ch emhekaj wo si shehgigk ch ab wo si hoigeel g tkownalig Jesus mat hekid ep wo jiwia
