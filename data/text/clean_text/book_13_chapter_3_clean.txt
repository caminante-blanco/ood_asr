
Am att i pi tnako am emchegitokch
Kum smahch matt am i kei g twehnag Timothy mat am wo him k am wo emnei
Tt ahchim am hejel wih Athens kihhim t am
Timothy o si sap ahgachug g skehg haichu ahgaj g Jiosh ab amjed g Christ
Kutt hab i tah mat am wo him k am wo i emgewkemhun k am wo i gewkai g emwohochudadag
Kumt hab pi hedai wo shai dagito g Jiosh haichu ahga heg hekaj eshoigchudadag
Am am wa smahch matt wo tshoigch id hekaj twohochudadag
Id ach wa heki hu am emahgid mach eda am emwehmajkahim
Kum smahch mat wa woho hab e juh
Kunid sgihug mat am hu wo i embijim g ge Jiawul
Kut wo heki e wua g tchikpan am emshahgid
Nt pi ninako manis am baich ep wo i neahi k hekaj am i kei g Timothy mat wo smai mams am wabsh kia ab swohochud
T hemuch ia ep jiwia ab emamjed k ia uapa g sta hohhoidam ahga ab amjed g emwohochudadag ch pihk emelidadag
Am o tahgid mam chum hekid si sap am tchegito ch hab wa masma chum stneidamk mach ahchim has i masma chum semneidamk
Mui ach haichu nakog ch mui tshoigchud
K wabshaba g emwohochudadag ab tgewkemhun
Sgegokim amki ab swohochud g tkownalig Jesus
Kuch ab si tnenenashanichud Â ch ab si i hoigeelid g Jiosh mam hab wa masma ab tmahkch g shehgig
Chum ach hekid ab tahni g Jiosh wehs tihbdagkaj matt wo wa ep emneid k ab wo i emwehmt mamt sap ab wo swohochudad g Jiosh haichu ahga
Mat hems wo wai thiwigi g tohg Jiosh ch tkownalig Jesus matt am wo wa ep emnei
Ab ach tahni g Jiosh mat baich ab wo i emmah g gewkdag mamt hekaj wo si pihk e elidad ab aai e wui ch ab ha wui g wehs hemajkam
Kumt sgegokim ab wo wohochudad g Jiosh ch ab wui wo gawulkdask ab amjed g pi apekam mamt pi wo ha chuijigk mat hekid ep wo jiwia g tkownalig Jesus wehs ha wehm hegam mo d hemajkamgaj ch heki hu koi
