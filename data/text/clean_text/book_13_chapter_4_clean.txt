
Pegih twepnag am ach wa emahgid mamt has masma wo himad g edoakag ch hab wo hohhoidach g Jiosh
Ab amt bei g haichu tahga
Kuch hemuch ab si emtahni ch ab emchehani am wehhejed g tkownalig Jesus mamt baich am hab wo i junihid
Smahch am mach wa has masma am emshelinid g gewkdajkaj
Jiosh o emtatchuid mamt ab wo si i e gawulkai pi apekam amjed k wo si e nuhkud g hejel ewehm kihkam wehhejed
Ahpim chechoj amt wo smahchk mamt wo si sap ha hohnt am tahgio g Jiosh ch am hemajkam ha tahgio
Hegam mo pi mahch g Jiosh o wabsh hejel etatchui wehhejed bebhe g uwi
Mt wabshaba ahpim pi hab masma wo be Â k hab pi ab hu hedai wui pi ap has wo chui
Heki ach hu am emahgid mat g Jiosh skookam wo ha namkid matp hedai am hab wo juh ihda pi apekam
Jiosh at pi hab ahgk ab i tgawulkai machs am hab wo junihid g suam haichu
Do tatchuij matt d wo hekia sapekamk
K heg hekaj ab tmahkch g Hekia Sapekam Gewkdag
Hegai matp hedai wo sohhod ihda mashchama at wo sohhod g Jiosh
Heki atsh hu i emtashogi g Jiosh mamt wo si pihk e elidad wehs ha hekaj g ewehm wohochuddam
K pi hab chum mahs machs am hu ep wo ge emoohani ab amjed
Si amsh pihk e elid wehs ha hekaj g ewehm wohochuddam am wehs Macedonia jewed ch ed
Kuch wabshaba ab si emtahni mamt baich am hab wo i e junihid
Am g wo i e nakog mamt wo sdodolimak ch am hab wo junihid g hejel echikpan ch wo haichu e gahgidad
Id ach wa heki hu hab emahgid
Bamt masma pi hedai ab hu wo hiwgad mas ab wabsh wo emmah hegai mam haschu i tatchua
T hegam mo pi mahch g Jiosh wo emnei mam schikpnadag k ab wo si has emelidad
Si ach emtatchuid mamt wo smahchk g wohokam ab ha amjed hegam mat heki hu koi
T hahawa pi wo i embijim g pi ap tahhadkam hab masma mat hab wo ha juh g pi wohochuddam
Neh ab at i wuhsh g Jesus muhkig amjed
Kuch swohochud ihda ch hekaj ab wui nenea mat g Jiosh ab ep wo i ha wuwhas hegam mat koi ab swohochudch g haichu ahgaj ab amjed g Jesus
Hegam atsh wo i wuwha ab amjed g muhkig matt koi an hu wo nam g tkownalig Jesus
Wehpeg at ab wo si skaidam twai g anghil hageejig
T g Jiosh kuikud ab haha wo kaida
T ab haha wo i hud g tkownalig Jesus ab dahm kahchim t amjed
T hegam mat heki hu koi ab swohochudch g Jesus ab wo i wuwha
T hegam mat hedai in d wo kia dodakamk heg i tash ed ab haha wo i e hemapai ha wehm chewagi ch ed k an wo nam g tkownalig
Kutt am i amjed chum hekid wo wehmajk g tkownalig
Ab g wo si e gewkemhunad id hekaj haichu ahga
