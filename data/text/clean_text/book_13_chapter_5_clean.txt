
Pi o hab mahs manis am hu wo emoohani ab amjed mas hekid hab wo i e juh ihda haichu mani am ahg
Am am wa sap smahch mat chum saagi wo e ai mat ep wo jiwia g tkownalig Jesus
Neh pi o ta machima mas hekid wo i jiwia g schu ehskam chuhug ch ed o mas hekid wo i e ai mat g uwi ab wo taht g skook k wo bei g ali
K hab waap pi ta machima am ha wehhejed g pi e doibiakam mas hekid ep wo jiwia g tkownalig
Idam at hab wo kaijjid mo wehs haichu am wabsh i si sape ch sdodolima
T am wabsh wo si e ai mat wo e koijid k pi wo e doibia
Kum eda ahpim e doibiakam smahch ihda
K pi hab chum mahs mat saagi wo jiwia hegai tash emwui hab sha masma mo g schu ehskam
Jiosh o haichu ttashogid
Kuch an uukch g tonlig hab masma mo hegam mo am tash ed hihim
Pegih tt wo chum snenenashanik ch pi hab wo masmak mo g nawkkoi
Hegam mo pi nenenashanik ch nawkkoo o am eda g schuhugam
Kutt wabshaba ahchim sap wo tnahtokchid hab masma mo g shondal
Twohochudadag ch pihk telidadag o d wainomi lihwa twehhejed
Kuch ab wui tgewpkadch mat g tdoibiadag sap wo e nahto
K id hab sha masma mo g wainomi wonami twehhejed
Pi at hab ahgk ab i tgawulkai g Jiosh mas wo tnamkid heg hekaj pi ap tchuijig k wabshaba hab ahgk mat g tkownalig Jesus Christ wo tdoibia
Heg at muh twehhejed k i wuhsh matt d wo dodakamk wehmaj
K wabsh chum has masma sape chum achs wo heki hu koi o in d wabsh wo kia dodakamk mat wo jiwia
Mt heg hekaj ab wabsh wo si aai e gewkemhunad ch ab aai haichukaj wo i e wehmajk mam am hab wa e junihim
Ab ach si emtahni mamt sap ab wo ha neidad g ewanimeddam ch hegam mo am emmashcham ch ab shohbidch g pi apekam emshahgid
Do Jiosh hab elida mo hab wua
Ab g wo si has ha elidad ch sha hoigeidad no pi hab wua a Jiosh chikpan
Am g wabsh wo sdodolim kihk e wehm
Ab ach si emtahni mamt wo ha ahgidad hegam mo spapadma mat wo chikpanad
Ab g wo i ha gewkemhunad hegam mo pi wihnam gegok am ewohochudadag ed
I g wo ha wehmtad hegam mo pi ha gewpdag ch ab wehsijj wo si ha bahbgi
Pi g am uhpam wo agwua mat hema skookam wo emjuh k wabshaba chum hekid am wo i e nakogad mamt sap haichu hab wo wuad ab aai e wui ch ab wehs ha wui g hemajkam
Chum g hekid wo sap e tahtkkad
Chum g hekid wo e hoigeidahunad
Ab g wo shoigeidad g Jiosh chum atp haschu has wo i chuigk
Id o d Jiosh tatchui emwehhejed ahpim mamt ab i e hemakoj g Jesus Christ wehm
Pi g am hu wo shohbid g Hekia Sapekam Gewkdag
Pi g am wo skaihogi hegam mo g Jiosh ab ha mahkch g haichu ahga Â k wabshaba wehs haichu wo i aappemad ch g sapekam ab wo uukchid
Im g hu wehs hab wo i juhni g pi apekam
Jiosh o ab tmahkch g sap tahhadkam
Kuni ab tahni mat wehs gam hu hab wo i juh g pi apekam ab emamjed k wo si nuhkudad g emdoakag ch emihbdag ch emhon mat d wo hekia sapekamk
Mt am hahawa pi wo ha chuijigk mat ep wo jiwia g tkownalig Jesus Christ
Jiosh at ab i emwai e wui k chum hekid hab junihim mo has i kaij
Am g wo twehhejed e hoigeidahunad
Am g wo ha ahgid g twehm wohochuddam mat ab wo i sthoigeel
Ni ab si emchehani g tkownalig Jesus gewkdagkaj mamt am wo neokchul ihda oohana am wehs ha wui g twehm wohochuddam amai
Neh ab at wo wa baich i semhoigeel g tkownalig Jesus Christ
