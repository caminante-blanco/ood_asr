
Twepnag mam am kih Thessalonica t am 
Am ant ep wo i emoohani ahni Paul
K ia niwehmaj g Silas ch Timothy k ch am i niwehmaj
Dam woho hemajkamgaj g tohg Jiosh ab i e dagitok tkownalig Jesus Christ wui
Ab o wa si semhoigeid g tohg Jiosh g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Chum ach hekid ab si hoigeid g Jiosh emhekaj twepnag
Am amsh si i gewkahim ewohochudadag ed ch baich i si pihk e elid ab aai e wui
Kuch heg hekaj si sap ttahtk ch wehsko ha ahgidahim g twehm wohochuddam ab emamjed
Msh am emshoigchud nam pi ab swohochud g Jiosh
Kumsh eda sap ab nakog g eshoigdag am wehhejed g Jiosh
Id o am wohokamchud mat am i emapech g Jiosh e wehhejed k pi ab hu haichu wo emabch am lodaita ch ed
Am am e shoigchud wehhejed g Jiosh kownaltalig
K g Jiosh hab emelid mam d sapekam ch am wo i emwahpki ekihdag ed
Jiosh at sap hab wo juh g lodaita
Hegam mo emshoigchud at wo e shoigch heg hekaj
Kumt ahpim wo e doibia ab amjed g eshoigchudadag
Jiosh at hab wo juh ihda mat hekid ep wo jiwia g tkownalig Jesus ab dahm kahchim t amjed
T ia wehmaj wo dada g anghiligaj k wo si sgewkdagk
T ia wehmaj ep wo e chehgi g si gee mei
T wo skookam ha namkid g Jesus hegam mo pi mahch g Jiosh ch pi ab hu wohog elid g skehg haichu ahgaj ab amjed g tkownalig Jesus
Hegam at gam hu wo si i e gawulkai ab amjed g Jiosh k pi hekid wo bei g gee gewkdaj k chum hekid ab wo beihid g skook enamkidadag
Id at hab wo e juh mat hekid ia ep wo jiwia g tkownalig Jesus
Kut g gewkdaj am haha wo i chehgi mat tdoibia k ab i tgawulkai e wehhejed
Pegih heg ach hekaj chum hekid ab thoigeidahun Jiosh wui am emwehhejed
Ab at i emwai mamt wo e doibia k d wo aaligajk
M hab hahawa sjunimk g sapekam ab swohochudch
Kuch ab tahni g Jiosh mat am etatchui oidk hab wo emjuh k hab sap hab wo emelidad
Jiosh o gewkdag mat hab wo juh ihda mach ab tahni
Kumt ab wo si haichuchudad g tkownalig Jesus
T heg hab waap ab wo si emhaichuchudad
Jiosh at si shemajim am i apech g ealidag wehm mat id hab wo emjuni
