
Bach wa emahgid mat ep wo jiwia g tkownalig Jesus Christ k ab e wui wo i tui
Kush am hema emahgid mat heki hu hab e juh
Pi g am wo shai e kudut k pi shai ha wohochud chum as hems hab wabsh e wua mo heg am ha tashogid g Jiosh o atp hems emahgid matt ahchim hab masma haichu ooha
Koi at e ai
Hemho wa at wehpeg am hab wo e juh mat mui ab wui wo gegokiwua g Jiosh hegam mo hab chum kaij mo ab swohochud
T am hahawa hema wo i wuhsh g oodham k wehs ha baiwechkim d wo pi apekamk ch d wo si obgajk g Jiosh ch am wo i wah gee cheopi ch ed am Jerusalem t am k am wo dahiwua mat g hemajkam ab wo jiosht
Kut pi wo ha hiwigi mas haichu ep wo jioshgak
T g Jiosh skookam wo namkidad chum hekid
Am am wa schegito mani wa am wa heki hu emahgid ihda mani eda am emwehmaj
Smahch am mo g pi apekam an e shohbidch hemu
T wabshaba has tash in hu hab wo i e juh hegai mo an shohbidch
T am haha wo i wuhsh hegai si pi apekam oodham
T g jijawul hageejig Satan ab wo mah g gewkdag
Kut hab wo juh g nahnko mahs shasig haichu ch sta neidamam haichu mat wo ha iattogi g hemajkam
Kut hegam ab wo i swohoch mo hedai d pi e doibiakam
Jiosh at hab wo ha juh mat wabsh g haichu iattogi ab wo swohoch no pi idam shohhoid g pi apekam ch pi ab hu wo bei g wohokam mat hekaj wo chum e doibia
T am haha wo jiwia g tkownalig Jesus k si smasma ab wo e chehgid k ab ab wo ihbhe hegai si pi ap oodham k hekaj wo mua k gam hu wo si i daich mamt hebai wo ha nehnich g jijawul
T hegam mo e iattogid ch ab swohochud hab waap ab wo bei g skook enamkidadag
Mt wabshaba ahpim wo e doibia ab amjed g skook enamkidadag
Si o pihk e elid g tkownalig Jesus Christ emhekaj
Kumt am wehmaj ab wo e haichuchudad
Gd hu i si wehpeg at am i apech g Jiosh mat g Hekia Sapekam Gewkdag ab wo i emgawulkai wehhejed
Kumt ab i swohoch ihda skehg haichu ahgaj mach wa am emahgid
Id ach hekaj ab i hoigeid g Jiosh
Pegih am ach wa emmashcham ihda wohokam ch am ep emoohanid ab amjed
Kumt swihnam wo gegokkad ch an wo uukchid
Ab o twui si pihk e elid g tkownalig Jesus Christ g Jiosh tohg wehm ch ab si sthoigeel
Kuch heg hekaj ab wui tgewpkadch
Ahchim ach ab tahni mat ab wo i emgewpkadch mamt g sapekam am hab wo junihid ch hab wo kaijjid
