
Ab g wo e hoigeidahun twepnag k ab wo tai g Jiosh mat pi ab hu wo e shohbi g haichu tahga ab amjed tkownalig Jesus
T muijj ab wo si has i elid k ab wo swohog el hab masma mo am hab e wua emshahgid
Pi ap hehemajkam o pi ab hu wohochud g Jiosh haichu ahga ch ab twui gegok
Kumt am wo si e hoigeidahunad mat wo tdoibia g Jiosh ab ha amjed
Jiosh at hemho wa am hab wo juh mo haschu i tahgid
Smahch ach mat ab wo i emmah g gewkdag k wo emnuhkud mat pi wo emgehg g Jiawul
Dam twehm wohochuddam
Kuch heg hekaj hab emelid mam am hab junihim hegai mach ab i emmashcham ch am hab wabsh wo i junihid
Ch ab i tahni g tkownalig Jesus mat hab wo emjuh mamt baich wo i mai g Jiosh pihk elidadag k wo schu nakogad hab masma mo hab masma g Jesus Christ
Heki ach hu emmashcham mamt wo swapagimak
K eda hai hegam mo d wohochuddam spapadma ch pi am hu oidch hab e junihim g tmashchama
Ch ab emchehani g tkownalig Jesus Christ gewkdagkaj mamt pi am hu wo ha wehmajk
Am am wa tneid mach wa pi shai papadma mach wa am emwehmajkahim
Kum am wa smahch mamt am chum toidk hab wo wa masmak
Si ach wa chikpan chum hems schuhugam k ed matt am wo wa haichu ha namkidad hegam mach hedai i kih am dadha mamt pi haichu wo heki gei twehhejed
Bo hi wa chum mahs mach apedag mamt ab haichu wo i tnamkid nach pi d Jiosh pionag emwehhejed
Ch wa wabshaba hejel tdagioid matt am wo emchehgi mamt has wo chum masmak
Bach wa emahgid mach eda am emwehmaj mamt pi wo ha gegos hegam mo pi tatchua mat wo chikpanad
Kah ach mo am emshahgid hai spapadma ch pi chikpan ch wabsh himchud g has ahgadag
Ch ab si ha chehani g tkownalig Jesus Christ gewkdagkaj ch ab ha gewkemhun mat am wabsh wo i e bahbgi k wo chikpanad ch hekaj wo e dagioidad
Kumt ahpim mam wabsh sap am hab e junihim am hab wabsh wo i junihid g sapekam ch pi wo dagito Â ch wabshaba wabsh wo dagito hegai matp hedai pi ab hu wo wohog elidad ihda mani ia emchehani
Tp hems ab wo wa bei g si edadag k am wo i e apech
Am g wo schegitok mo pi d emobga ch wabshaba d emwepnag mamt ab wo shohbidad haichukaj
Chum at hekid am wo emwehmajk g tkownalig Jesus
Kuch ab tahni mat chum hekid baich ab wo i emmahkad g sap tahhadkam
Ahni Paul ant ia hahawa si hejel haichu wo ooha hab masma mani hab wa wua an wehs nioohana ed
Mt hab masma wo smahchk mani d ahni
Neh ab at wo baich i semhoigeel g tkownalig Jesus Christ
