
Niwehnag Timothy 
Ia ant haichu wo i moohani ahni Paul mani d kehshaj g Jesus Christ
Jiosh at nicheha mant wo i ahgahi ab amjed g alidaj Jesus Christ
T hab ab wo hiwgad g hemajkam mat heg am wo ha uapa Jiosh kihdag wui
Ab g nikaiham ahpi Timothy map d nialidag ab i swohochudk g haichu niahga ab amjed g Jesus Christ
Ab o wa si smhoigeid g tohg Jiosh g tkownalig Jesus Christ wehm ch ab wo wa baich i mmahkad g i wehmtadag ch sap tahhadkam
Ab ani wa si sap mahgid mapt am wo wih Ephesus t am mani wa am him gam hu wo himk Macedonia wui
Am g wabsh i dakad ch am wo si ha keshwua hegam mo g iattogi chum ha mashcham
Idam o chum ha mashcham mo g hohooki aagida ab wehnags g Jiosh haichu ahga ch ep chum ha mashcham mat hemho wa wo schegitok g eshohshonbad hachechgig
T wabshaba ihda hamashchama hab wo ha juh mat wo dagito g Jiosh hab elida k ab wabsh aai wo e neowinad
Bat wai masma wo smahchk g Jiosh hab elida mat ab wo i swohoch g haichu ahgaj
Pt wo ha ahgi mat woho ab wo swohochudad g Jiosh haichu ahga ch heg hab wo wai junihid mo haschu smahch mo d sapekam ch hab pi wo e kudutad
Id at hab wo ha juh mat wo i geeda g hatatchuidag
Hai at dagito g ewohochudadag k hekaj wabsh ha wehm e neowin
Idam o hab chum e elid mo d chehanig ha mashchamdam ch wabshaba pi amichud g Jiosh haichu ahga chum as hab e elid mo se mahchk ch neneok
Sape o g chehanig
K wabshaba idam pi ap hekaj am chum ha shohbidch hegam mo hab wua g sapekam
K eda g chehanig chum e hekaj mat wo ha shohbi hegam mo g pi apekam hab wua
Idam o pi ab hu has elid g Jiosh ch pi ab hu wohog elid
Haijj o sha muamk chum hems g eohg o g ejee
Haijj o g stotontom haichu chegitok ch chum hems chum e uuwichud o e chechojchud ch e wehm hab junihim g suam haichu
Haijj o ha lilsochud wabsh hejel e wehhejed ch ha iattogid ch ab haichu ha abchud g sapekam oodham
Nahnko masma o ab wui gegok g mashchamaj g Jiosh hegam mo chum ha mashcham g iattogi
Jiosh o ninuhkudachud ihda skehg haichu eahga
K heg am ttashogid ihda mant emahgi
Tkownalig Jesus oki hab nielid mant sap am hab wo junihid ihda chickpan nat pi am i nikehsh k ab nimahkch g gewdag wehhejed
Kuni heg hekaj ab si hoigeid
Heki anid hu wa ha shoigchud hegam mo ab swohochud g Jesus ch ab ha wui pi ap has ahg g Jesus
Kut eda heg ab si i snihoigeel nani pi pi nimahch ch hab junihim pi ab hu wohochudch
Si at shemajim ab niwui i e tashogi
Nt hab ab i swohochud k ab i nihemakoj wehmaj k ab wui a pihk nielid
Neh hema hab cheidag o hab chuig Ia at jiwia g tkownalig Jesus jewed dahm mat wo ha doibia g pi ap chuijkam K id d si wohokam nat pi ab si snihoigeel
Ni eda shahag wepo mani wa wehs ha baiwechkim d si pi ap chuijkam mani wa cheggia g tdoibiakam Jesus ha shoigchudch hegam mo ab swohochud
T heg ab wabsh nibahbgi mat wehs am wo ha chehgi g hemajkam mat ab wabsh wo ha bahbgi
Tp hems hab waap ab wo i swohochud k ab wo bei g pi ha huhugedam doakag
Neh wehs haichu dahm o d kownal g Jiosh ch pi ta neidagma ch pi hekid im hu hab wo i e juh
Kutt ab wo si uhgk i ulin k ab wo hehgchulidad chum hekid
Neh woho o wa ihda
Pegih ni wehnag Timothy heki o hu am i ttashogid g Jiosh maptki am hab wo junihid ihda chikpan
Kuni ab ep i mgewkemhun mapt hab wo wa junihid
Hegai Jiosh haichu ahga ab mwui at hab wo masmak mo g skehg cheggiakud
Pt hekaj ab wui kehkkad g ge Jiawul
An g si uukchid g ewohochudadag ch heg hab wo wai junihid map haschu smahch mo d sapekam
Haijj oki pi hab masma ch hekaj padch g ewohochudadag
Hymanaeus ch Alexander oki hai hegam ch pi ap has ahg g Jiosh
Nt gam hu i ha dagito ge Jiawul wui mat wo e shoigchud k atp hems wo dagito g pi ap echuijig
