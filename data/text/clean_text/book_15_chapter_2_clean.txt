
Si ani smahgidamk mapt wo haichu ha ahgi g twehm wohochuddam
Do si haichu mat ab wo e hoigeidahunad Jiosh wui
Pt wo ha ahgi mat ab wo tahnid g i wehmtadag ch wo e hoigeidahunad am ha wehhejed g wehs nahnko mahs hemajkam
K hab ep mahs mat wo e hoigeidahunad am ha wehhejed g kokownal ch uusagakam mat idam sap hab wo junihid g echikpan
Kutt hab sdodolim wo kihdagk ch wo sap ttahtkkad
Neh id at wo hohhoidach g Jiosh no pi d tdoibiakam  ch tatchua mat wehs nahnko mahs hemajkam wo e doibia k wo smai g wohokam ab amjed
Do wai hemako g tohg Jiosh
K hab waap d wai hemako g si Kehshaj ch d Jesus Christ ch d wai hegai mat i themakoch g Jiosh wehm
Jesus Christ at twepo e juh mat d wo oodhamk  ch ab wo bei g skook tnamkidadag k hab wo tdoibia
Id o am tchehgidch mo wehs hemajkam sha doibiamk g Jiosh
Kut heg hekaj am i nikei mant wo i ahgahi ab amjed g alidaj k wo ha mashcha g gawul mahs hemajkam g wohokam
Smahch ap wehs ihda
Bant wo chei mat wahm g chechoj ab wo e hoigeidahunad Jiosh wui ch atp hems am wo uhgk uhul enohnhoi
Sap at haichu hab wo elidad ch pi wo shai sbagak ab hedai i wui
Kunt hab ep wo chei mat g uuwi wabsh sap ab wo e enigadadch ch ep sap hab wo juhkchid g emoo mat pi heg hekaj wo chum si e hahaschudad
Ab o ha ab mat chum hekid am hab wo junihid g sapekam ch heg amjed wo e chehgidch mo d wohochuddam
Ab o d ep hawuikam mat wabsh sbahbagi ch sdodolim ab wo kaiham k wo mahchid g Jiosh himdag
Ahni ani pi shai ha hiwgid g uuwi mas wo ha mashcha g chechoj o am ha dahm wo e uhulinchid
Ab o ha ab g chechoj mat am wo i ha wanim g hemajkam id eda himdag
Jiosh at wehpeg nahto g cheoj k am haha wabsh oidk nahto g uwi
Idam ash wa hab chechgig Adam ch Eve
Kush pi d Adambad mat e iattogi
Hegai uwi atsh e iattogid k melchkwua g Jiosh chehanig
T g Jiosh heg hekaj ab ha mah g uuwi mat wo e shoigch hekid am i ha mamsijid g aal
T wabshaba ab ha amjed wo mahsi g tdoibiakam
Kut wo e doibia matp ab wo swohochudad g Jiosh ch wo si pihk e elidad wehs ha hekaj ch wo sapek ch wo se neimakad
