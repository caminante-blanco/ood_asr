
Tatchua o g si skehg chickpan hegam matp hedai sha wanimelimk g wohochuddam
Neh id o d hab ha cheidag ch d wohokam
Kunt am wo i emchegitoch mat has wo chum masmak hegam mo hab se junimk
Sap at d wo oodhamk
T hab pi hedai wo e nako mas ab wo haichu ha abch
Hemako at wo wai hohnigk ch wo si se tahtkk wehs haichu k ed ch wo si sap hejel e nuhkudad ch sap haichu am hab wo junihid ch wo schechojimak hegam ha wui matp hedai am wo ha chehgio hakihki am
Ab o ha ab mat wo smahchk mat has masma wo ha mashcha
Pi o hab chuig mas wo nawkkood o shohtam wo babgatad o wo ha kawnid o heg wai lial ab wo si tatchuad
Shemajim at am wo ha dahmk g ewehm kihkam
T g aaligaj ab wo wechok ch ab wo si has elidad
Pi at has masma wo sap i ha wanim g ewehm wohochuddam matp pi ap wo ha wanim g ewehm kihkam
Pi at d wo hema hegamk mat hemuch ab i swohoch g Jiosh haichu ahga nat pi am hu wo chum si e haschudad ch wo i gei hab masma matsh wa g ge Jiawul hab e juh
Heg amt am wo i kei mo chum hems g pi wohochuddam ab si has elid
T hab pi hedai ab hu haichu wo chuijigch mas heg hekaj wo i wua g ge Jiawul
T hab waap sap d wo oOdhamk hegam mo am i ha wehmaj g ha wanimeddam
Pt wo ha ahgi mat pi wo chu iattomk ch pi wo nawkkood ch pi heg wai lial ab wo tatchuad
Do si haichu mat am wo si wehs sap oidad g Jiosh haichu ahga ch heg hab wo wai junihid mo haschu smahch mo d sapekam
Wehpeg amt am wo i ha mamche k am haha wo i ha chuhcha matp sap am hab wo masmak
Uuwi chikpandam at hab waap sap d wo uuwik ch pi wo chu ahgamk ch pi wo nawkkood ch pi wo chu iattomk
Idam i hawehmtdam at hehemako wo wehm kihkamk ch hab waap sap wo ha dahmk g eaaliga ch sap wo himad g ekihdag
Hegam mat sap hab wo juh g echikpan at pi wo has e elid k si sgewkam am hab wo junihid
Kumt ab wo si has ha elidad
Bani chum nitahtk mant shohtam am wo i mchehgim
Tp wabshaba hems pi wo niapet
Kunt heg hekaj am wo haichu i moohani
Kumt id ab wo smahchk mamt has masma hab wo e junihid mamt sap wo himchudad g Jiosh himdag
Dam Jiosh hemajkamga ch d nuhkuddam g wohokam
Pi o wa ta machima matt has masma wo sapekamk am Jiosh tahgio
T wabshaba id am i ttashogi g Jiosh
K d wohokam ihda mo an hab chuig nei ed 
Twepo at hab e juh g Jiosh alidag k an e mahsid
T g Hekia Sapekam Gewkdag am wohokamch mo d sapekam
Sta neidamam at hab e juh chum hems g anghil ha wehhejed
Skehg haichu ahga ab amjed o an e ahgahim nahnko mahs hemajkam ha wui
T mui hemajkam ab swohoch
Kut am uhpam ep i bei g Jiosh dahm kahchim wui
Neh pi at hedai wo shai e nako mas wo pi wohokamch ihda wohokam
