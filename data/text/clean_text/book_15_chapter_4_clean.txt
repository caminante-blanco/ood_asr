
Si o tasho am i nitashogid g Hekia Sapekam Gewkdag mat ab wo i e ai g tash mat mui wo dagito g ewohochudadag
Hai at wo ha mashcha g iattogi nat pi g jijawul wo i ha wahmud
T mui hemajkam ab wo ha wohog el
Hegam mat chum hekid wo ha iattogidad at pi wo shai e kudutad heg hekaj nat pi ged hu wabsh wo i ha apet
Idam o ha mashcham mo d pi apekam mat wo e hohont ch ep pi ha hiwgid mas wo koad g has mahs haichu hugi
K eda wehs ihda d Jiosh nahtoi ch am wa sape am twehhejed
Ahchim mach smahch g wohokam att hekaj ab wo hoigeel g Jiosh k ab wo ui g nahtoij
Jiosh at wehs haichu nahto
K wehs skehgaj
Tt hekaj ab wo i hoigeid k ab wo ui
Bo kaij g Jiosh mat g hoigeidahuna am wo i apech nenaj ed
Dapt wo sapekam piongajk g Jesus Christ maptp am wo i ha ahgi g twehm wohochuddam ihda haichu mashchama
Kupt an wabsh sap wo uukchid g ewohochudadag ch wehs haichu mashchama ab amjed map hab hi wa masma hab e wua
Pi g am hab masma hekaj g hohooki aagida mas d Jiosh haichu ahga
Pi at hab wo emjuh mamt wo saapek am Jiosh nena ed
Am apt wo si e mashchamad mapt am hab wo junihid sapekam himdag
Sape mapt wo e momoisha k wo sgewkk
K wabshaba ab him g tash mat wo huhug ihda
K heg hekai baich i sape mapt wo i e gewkai am ewohochudadag ed
Id o ab mmahkch g sapekam doakag idani ch imhab i baich
Do si wohokam ihda haichu ahga
K hab chuig mat wehs ab wo i chum se wohoch
Jiosh at wehs wo ha doibia hegam mat ab wo i swohoch g haichu ahgaj k am wo i e gewpkai wui
Kuch ab swohochud ch heg hekaj am si tnakog ch mui haichu ab nakog matt wo ha ahgi hemajkam ab amjed ihda
Am g i ha mashcham ihda mani mahgid k ab i ha chehani mat am hab wo junihid
Bapt masma sap hab wo e junihid ch sap wo neokad
T pi hedai pad has wo melidad map d wabsh wechij hemajkam
Ab g si pihk e elidad wehs ha wui ch wo si e nuhkudad ch pi hab wo junihid g pi apekam
T hab wo e chehgidahid g emwohochudadag
Am g i e nakog mapt am wo wa neokchulidad g Jiosh haichu ahga am hanamki ed ch wo ha mashchamad ch am wo i ha gewkemhunad
Neh ha wanimeddam at was e hoigeidahu mwehhejed k ab mtaht
T wa hegam mo d Jiosh haichu i tashogiddam am ah mat has mahs chikpan ab mmah g Jiosh
Pegih am g i e nakogad ch heg am hab wo junihid
T hab ab wo i e gewkemhunad g wohochuddam an mneidch
Si g se nenoid map has e junihim ch haschu ha mashcham k hekaj pi wabsh wo heki wua g edoakag
T hegam mat ab wo mkaiha hab waap pi wo heki wua g edodakag
