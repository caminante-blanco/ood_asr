
Pi g ab wabsh si chehmod g keli oodham k wabshaba ab wabsh wo sap haichu kakke hab masma mapt g hejel eohg hab chum masma hab wo juhkchid
Wechij oodham apt hab masma ab wo ha neidad mo d mwepnag
ch g ooki hab masma map g ejee ch g wechij uuwi hab masma mo d muuwiga
Pt wabsh si sap wo ha chegitokad
Am g ha ahgid hegam mo am hemiap e mihshmad mat wo ha nuhkud hegam mo d si heheejel wiikam uuwi
K wabshaba pi ab hu ha ab mas wo ha nuhkud hegam mo ge aaliga
Idam haaaliga at wo chum ha nuhkud nat pi ha geegel
K d Jiosh tatchui mat aigo epai wo i ha wehmtad  Hegam mo woho d si heheejel wihpkam o heg ab wai hiwig Jiosh ch chum hekid ab tahni g i wehmtadag
Idam amt wo ha nuhkudad  ch wabshaba wabsh wo ha dagito hegam mo wabsh e gahgid g stahhadkam
Neh pt wo ha ahgi hegam mo e wehm mihshmad mat hab wo juh ihda mani mahgid
T hab pi hedai has wo ha ahgad
Hegam mat pi wo ha nuhkud g ehajuni o baich d i pi apekam mo g mischini
Pi at an hu wo ha ui g wechij uuwi mat wo ha nuhkud
Hegam mat wo i ha wehmtad at wo aisk g chuhdpo wehstmahm aahidag ch d wo hegamk mo sap e nuhkudahim g ekunbad wehhejed  ch sap ha geegel g aal ch sap ha nuhkud g Jiosh wohochuddam ch wehsko se mahch mo haichukaj i ha wehmt hegam mo tatchua g i wehmtadag chum as hems pi d wo hamachigak
Wechij uuwi atp hems ep wo skuhkuntam mo eda hab chum kaij mat pi hab wo e juh k wabsh wo chikpani g Jiosh neh k hab masma wo e chuijigchud k gam hu hab wo i e juh ab amjed g Christ
Hai atp hems wabsh wo se papadmakamch an oiopodch hakihki oidch wahm baich i pi ape mat wo mai g has ahgadag k an wo gantanad g pi kehg haichu ahga
Hai at heki hu hab masma hab e juh k am i oi g Jiawul
Id o hekaj baich i aape mat g wechij uuwi ep wo kuhkunt k wo mahmadt k wo sap dagioi g ekihdag
T heg hekaj g tobga pi wo e nako mas wo pi ap has tahgad
Am g ha ahgid g uuwi mat wo i ha dagioi g heheejel wihpkam ehajuni k pi ab hu hedai wo mohtoi
Hegam mo am hemiap e mihshmad at hegam wo wai ha dagioi mo d si heheejel wihpkam 
Am g wehs ha ahgid mat ab wo si has i ha elidad hegam mo d kekel emwanimeddam ch sap am hab junihim g echikpan wahm hegam mo si chikpan ch hab junihim g mashchama ch mihshmda
An o oohanas Jiosh heki hu oohana ed 
Pi g an hu wo bishdad g woiwis chini mat wo kehimunad g haichu embahidag
T am wo wa ha kamshshapad g haichu embahidag
K hab d ahga ihda mamt hab waap wo ha namkidad hegam mo hab junihim g chickpan chum hems g Jiosh pionag
Pi g ab hu kaiham g haichu abchuda ab hema i ha ab idam kekel heg hi wa mat gohk o waik hab wo chei mo si sap smahch haichu ab ha amjed mt am haha wo i mamche
Am apt hemajkam ha kailid k wo si sha kehel hegam mat hedam pi gam hu wo dagito g pi apekam
T hab masma wo se gihugad hai ehp
Am g wehs wepo masma hab ha juhni idam mani mshelinid k pi hedai shai gam hu wo i gawulkai
Id ani si sbahbagi ab mchehani am ha tahgio g Jiosh ch Jesus ch am ha tahgio g hekia sapekam anghil
Pi g am wabsh si se hohtkid mapt am wo hema i kei mat wo chikpani g Jiosh
Tp hems d pi ap chuijkam
Kut d wo mchuijig mapt shohtam am i kei
Hai o g pi ap hachuijig am tasho e neid
Kum sap smahch ch pi woho am hu wo i ha chuhcha idam
K wabshaba haijj pi am hu tasho e neid g hachuijig
Mt heg hekaj am wo si i ha mamche mamt hedai am wo i ha chuhcha
 K hab wa masma g skehg hachikpan am tasho e neid
Chum as hi wa pi am hu i si tasho ch wabshaba pi wo ehsto g skehg hachikpan imhab i baich
 Neh se g nenoidk Timothy
Pi o kehgaj g shuhdagi amai
Kupt am wo shaal wehnad g nawait
T hab pi wo mmumkichudad hegai shuhdagi
