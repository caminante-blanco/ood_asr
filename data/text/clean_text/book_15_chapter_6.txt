
Hegam wohochuddam mo d nenehol at ab wo si has ha elidad g eaamo
T heg hekaj pi hedai wo has ahgad g Jiosh ch pi wo has ahgad g tmashchama
Hegam mo g haaamo hab waap d wohochuddam at baich ab wo i si has ha elidad ch baich i sap wo ha chikpani nat pi g hachikpan d wo haapedagk g hawehm wohochuddam
Id apt hemho wa wo i ha mashcham k hekaj wo ha mihshmad mani wa mahgid
Ho o wabsh chum si e hahaschud ch d wabsh pi haichu mahchim hegam mat hedai i pi heg hekaj wo ha mashcha tkownalig Jesus Christ mashchama
Heg o d wohokam tmashchama ch am ttashogid g sapekam himdag
K idam wabsh tatchua mat wo ha neowinad ch wo ha kawnid
Id o wabsh i wahmud g hehgamdag ch bagatalig ch pi ap has ahgadag
Kut hegam wo ha kawhainad matp hedam pi ap haichu chegito ch pi mahch g wohokam ch hab chum elid mat g oodham wo se kaisch id hekaj thimdag
K wabshaba id d swohokam stkaisdag matt wo himad g sapekam ch wo si sap ttahtkkad chum achs pi haichu wo edgidad
Pi ach haichu shai uad ch in mahsi id dahm jewed ch pi haichu shai be k wo hih
Heg o am wa chum sape am twehhejed matt ab wo wa al hees haichu koad ch ab sap wo tenigadadch
Hegam mo se kaischudamk at heg hekaj hab wo sjunim g pi apekam
T g hatatchui gam hu hab wo i ha juh ab amjed g Jiosh
Kut hai ep wo ha padch
Nahnko mahs pi apekam o ab shohshon heg amjed mat hema heg wai lialkaj wo si pihk e elidad
Hai at heg hekaj im hu hab i e juh ab amjed g ewohochudadag k oi wa mui haichu pi ap tahhadkam ab nako
Pi g hab masma hab e juhni mo hegam mani am ha ahg nap pi d Jiosh chikpandamga
Id apt eda am wo i e nako sapekam ch ewohochudadag ch pihk elidadag ch haichu nakogadag ch hemajimatalig mapt wo wepo chuigk mo g Jiosh
Am g si e gewkad wehhejed g Jiosh k wo swihnam uukchid g ewohochudadag mapt hekaj am wo i wah Jiosh kihdag ed hab masma mat g smelidkam hab wo e juh mat wo ha gehg
Id at hekaj ab i mbei g Jiosh mapt wa am si skehg ah g ewohochudadag am mui hemajkam ha kaichudk
Bapt wabsh masma hab wo e juh matsh wa g tkownalig Jesus natsh pi heg sap ah g wohokam am tahgio hegai gee kownal mo hab chehgig Pontius Pilate
Kupt wehs am hab wo juh ihda mani mahgid k ab wo ai mat ab ep wo i hih g Jesus
T hab pi hedai ab hu haichu wo mchuijigch
Id ani ab si mchehani am tahgio g Jesus ch am tahgio g Jiosh
Jiosh o ab ha mahkch g doakag wehs haichu dodakam ch ab ep wo i mwehmt mapt hab wo juh g nichehanig
Jesus at ia ep wo i e chehgi heg i tash ed mo kehshch g Jiosh
Jiosh o si shemajima ch wehs haichu nuhkud ch d kownal wehs ha dahm g kokownal
ch pi hekid ha mumkku
Pi o hedai neid ch pi hedai wo e nako mas wo nei
An o haichug hab mahs tonlig ch ed mat pi hedai wo e nako mas ab wo miabi
Pi at hekid wo huhug g gewkdaj
Kutt ab wo si has elidad chum hekid
Neh bo masma
Ab g i ha chehani hegam mo d skakais mat pi wo si e hahaschudad heg hekaj haichu eeniga ch pi ab hu wo hiwgad ch wabshaba ab wo hiwgad g Jiosh
Heg o wud mo sbaama ab tmahk wehs haichu mach haschu i hekaj sap ttahtk
Ab g i ha chehani mat am hab wo i junihi g skehg chikpan ha wehhejed hegam mo tatchua g i wehmta k pi wo chu daad ch wo haichu ha hoidad g shoigkam
Id o d woho skaisdag
Bo masma heg wa wepo mo e toidahim g snamkig haichu an dahm kahchim ch ed hekaj wo si sap tahtkkad chum hekid
Si g sap nuhkud hegai mamt ab mnuhkudach
Pi g am hu ha wehmajk hegam mo wabsh pehegi e neowin heg hekaj mo hab chum elid mo d haichu mahchig
Id at pi wo shai i twehmajk matt baich i sap wo smai g Jiosh
Hai o hab chum e ahg mo edgid ihda mahchig ch oi wa wabsh heb hu wua g ewohochudadag
Neh Jiosh at wo wa smhoigeel
