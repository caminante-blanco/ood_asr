
Niwehnag Timothy 
Ia ant ep wo haichu i moohani ahni Paul mani d kehshaj g Jesus Christ
Do Jiosh tatchui mant wo i ahgahi ab amjed g alidaj
T hab wo bei g wechij doakag hegam mat ab wo i swohoch ab amjed g alidaj hab masma mash wa heki hu hab kaij matsh hab wo e juh
Ab g nikaiham ahpi map d nialidag twohochudadag ed
Ab o wa si smhoigeid g tohg Jiosh g tkownalig Jesus Christ wehm ch ab wo wa baich i mmahkad g i wehmtadag ch sap tahhadkam
Chum ani hekid ab si hoigeid g Jiosh mani hekid i nihoigeidahun mwehhejed
Jiosh ash wa am ha tashogid g tshohshon matt has masma wo himad g tdoakag ch ab wo si has elidad
Kuni hab masma hab niwua ch hab pi shai nikudut
P ahpi hab waap ab swohochud g skehg haichu ahgaj g Jiosh
Kuni schegito mapt si pi ap e taht mant hekid am i mdagito
Kuni smneidamk mapt ep wo si shehgigk
Am apt ha oidk hab e juh g ehuul Lois ch ejee Eunice mapt ab i swohoch g Jiosh haichu ahga
Pt wo schegito matt ab toa g tnohnhoi mab k am mwehhejed thoigeidahu
T g Jiosh ab mmah g gewkdag k am mchehgi mapt has i mahs chikpan hab wo junihid wehhejed
Pegih pt wo i e gewkad k am hab wo junihid
Jiosh at ab tmah g Hekia Sapekam Gewkdag mat an wo tuukchid ch ab wo tmahkchid g gewkdag ch pihk elidadag ch dodolimadag ahchim mach d hemajkamgaj
Kutt heg hekaj pi haichu wo shai ehbidad
Pegih pt pi has wo e elidad am wehhejed neokch g tkownalig Jesus ch hab wa masma pi has wo e elidad ab niamjed mani wehhejed d lihso
Ab o tmahkch g Jiosh g gewkdag matt am wehhejed wo tshoigch
Kupt wo si nako g eshoigdag am ahgachugch g skehg haichu ahgaj
Do Jiosh mat tdoibia ab pi apekam t amjed
Pi att has masma has wo tjuh k wo tdoibia
Gd hu i si wehpeg at am i apech mat wo sthoigeel am gahi wuhshanim g ealidag Jesus Christ matt d wo Jiosh hemajkamgak
Ia at jiwia g tdoibiakam Jesus Christ k am i ttashogi g Jiosh hoigeidadag
Kah att g skehg haichu ahgaj k smai matt has masma sap am wo gahi wuwha g muhkig edgidch g pi ha huhugedam doakag
Jiosh at am i nikei mant wo ahgachugad g skehg haichu ahgaj ch wo ha mashchamad
Kuni heg hekaj hab mui nishoigchud ch pi shai has nielid id amjed nani pi smahch hegai mani ab swohochud
T heg wo e nako mat sap wo ninuhkudad mant wehs am hab wo juh mat haschu wehhejed ab i nigawulkai k ab wo ai mat ep wo jiwia
Ab ani mmashcham mo has chuig g Jiosh haichu ahga
Kupt heg wo wai ahgahid nap pi heg swohochud ch ab si tatchua g Christ ch d hemako heg wehm
Am o teda g Hekia Sapekam Gewkdag ch ab tmahkch g gewkdag
Kutt hekaj am wo si sap nuhkud g skehg haichu ahgaj g Jiosh
Am ap wa smahch mat ia wabsh i nidagito hegam mo ab Asia t amjed ia niwehmajkahim chum wa g Phygelus ch Hermogenes
K wabshaba g Onesiphorus pi has e elid mani d lihso ch an i nigahghi ia jiwiak Rome kihhim t am am hugkam mat nicheh k muikko ia i nichehgimed k ab nimamka g sap tahhadkam
Kuni ab tahni g Jiosh mat baich ab wo i sha hoigeel hegam Onesiphorus
Jiosh at wo wa shoigeel g Onesiphorus heg i tash ed matt ab wo nam g Jiosh
Smahch ap mat hees haichu sap am hab nijuni g Onesiphorus amai Ephesus kihhim t am
