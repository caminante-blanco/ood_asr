
Jiosh o si shemajim ab tmahkch g gewkdag ahchim matt ab i themakoch g Jesus Christ wehm
Kuni heg hekaj mahgid mapt sgegokim wo himad g echikpan wehhejed
Mui hemajkam ani ha mihshmad mkaichudch
Kupt ahpi epai wo ha mashcha hegam mat am wo i e nakog k haijj epai wo ha mashcha ihda
Neh bapt masma wo e shoigch mat g shondal am hab junihidch g echikpan am wehhejed g Jesus Christ
Smahch ap mat g shondal wehs hab wo junihid hegai mat g uhgchugaj ab wo cheha ch pi haichu wo hiwigi mas wo shohbi
Kupt ahpi hab waap wo masmak am wehhejed g Jiosh
Smahch ap mat g smelidkam pi ab hu wo bei g egehgewi heg hi wa mat am hab wo junihid g hachehanig
Kupt ahpi hab wai masma wo bei g egehgewi mapt am Jiosh tatchui oidk hab wo e junihid
Hegai mo si chikpan g eesha at wehpeg ab wo ui g eoda mat wo bai
Kupt ahpi hab waap ab haichu wo i nei am chikpank g Jiosh wehhejed
Am g i oidahim ihda mani mahgid
T g Jiosh am wo i mwehmt mapt wo samich
Jesus Christ o hab waap d oodham ch ab sap nakog g shoigdag
T g Jiosh ab uhpam i wuhshad heg i dahm mat muh
Do ihda skehg haichu ahga mani am ahgachug
Kupt am wo oidahid mat haschu ab nako g Christ ch sap ab wo nako g eshoigdag
Ni ahni hab waap nishoigchud am ahgachugch ihda skehg haichu ahga hask mam ep ge niwulshch g e hukshchim wapainomikaj hab masma mantp d si pi ap hemajkam
K wabshaba g Jiosh neoki pi e wulshch
Am ani wabsh i nidagitokch mantp haschu ab wo i nako ha wehhejed hegam mat g Jiosh am i apech mat wo e doibia
Idam at ab wo i swohoch g haichu tahga ab amjed g Jesus Christ
T g Jiosh chum hekid ab wo si has ha elidad
Do si wohokam ihda hab hachei 
Chum att hekid d wo dodakamk g Christ wehm mach hedai ab i tdagitokch wui nat pi twehhejed muh
T heg ab wo thiwigi matt wo i wehmt am eda g kownaltaligaj ahchim matt an wo uukchid g twohochudadag am tshoigdag ed
T wabshaba im hu hab wo i e juh ab ha amjed hegam mat wo dagito g ewohochudadag
Hemho wa at am hab wo juh mo has i kaij
Kut pi gam hu hab wo i e juh ab tamjed heg hi wa mattp wo dagito g twohochudadag
Am g i ha chegitochud ihda mani wa mahgid k ab ha shohbid g Jiosh gewkdagkaj mat pi wabsh pehegi wo neneokad ch pi wo e cheggiad
Id at wo ha padch hegam mat wo kaiha
Am g si i e nakog mapt d wo si sap piongajk g Jiosh ch si sap am wo ha mashchamad g Jiosh wohokam mapt pi wo shai si e elidad
Hai at dagito g wohokam k ha mashcham mat heki hu ab i wuwha g koi muhkig amjed
Gohkajj idam mo id hekaj ha iattogid o d Hymanaeus ch Phyletus
K g hamashchama padchud g hawohochudadag hab masma mat g pi kehg hihwdag wo emcheawuagi
Pi g ha wehm aagad g hamashchama
Gm at hu hab wo i mjuh ab amjed g Jiosh
T wabshaba g Jiosh swihnam shondad g eneoki mat pi hedai wo shai gawul juh
K an oohanas 
Jiosh o sha mahch mo hedai woho ab swohochud
K an ep oohanas 
Matp hedai hab wo chei mo d Jiosh hemajkamga k hemho wa gam hu hab wo i e juh ab amjed g pi apekam
Neh matp hems am wo haichugk g nahnko mahs hohashahaa am skais kih ed
Tp hems hai d wo ohlak ch hai d wo plahtak ch hai d wo uhsk ch hai d wo bidk
Kut wo e hekaj hegam mo snamkig ha wehhejed g shas hahaichu
T g pi namkigchu wabsh chum has masma wo e hekaj
Pegih t g Jiosh hab wa masma si shas haichukaj wo thekaj mattp hedai wo tkegchudch ab amjed g pi apekam natt pi wo tnahtokch ch wo i tgawulkadch wehhejed
Pegih pi g am i e dagito pi apekam ch ed k am sap wo i e gewkadch sapekam k ed ch am hab wo junihid mapt haschu wo ha ahgi ch wo si pihk e elidad wehs ha hekaj ch wo si sap e tahtkkad ab ha wui g ewehm wohochuddam
T hegam mo ab ihm g Jiosh ch sap haichu chegito mwehm hab wo masmak
Bant ep wo chei mapt pi wo ha neowi hegam mat wabsh wo has hu kaijjid ch pi e mahch ch e neowin
Smahch ap mat id am wabsh wo ha uapa kawhaina ch ed
Jiosh pionag at pi wo chum ha kawhainad ch wabsh wo si shemajimak ab wehs ha wui ch wo si sap ha mashchamad Â ch si shemajim wo ha shohbidad hegam mat ab wui wo gegokiwua ch wo ha mashchamad
Tp hems ab wo ha mah g Jiosh g apedag mat wo sohhod g pi ap echegitoi k ab wo smai g wohokam
T hab masma uhpam wo bei g sap echegitoidag k wo e doibia ab amjed g Jiawul
