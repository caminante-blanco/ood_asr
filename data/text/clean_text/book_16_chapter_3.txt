
Si g schegitok mat wehs haichu wo shasigk mat d wo i ha oidch tatshk
Hemajkam at wo schu daad ch wo si pihk e elidad g lialkaj ch wo chum si e hahaschudad
Mui hemajkam at wo aai skookam has e ahgad ch pi ab hu uhpam wo i nodgidad g sapekam
Mui at wo has ahgad g Jiosh
T g aal pi ab hu wo wohog ha elidad g egeegedga
Mui hemajkam at wo pi aamdagk ch pi hedai ha hekaj wo pihk e elidad ch haichu wo e iattogidad ab aai e amjed ch wo sta ehbidamak ch wo sta kekeidamak
Mui at wo sohhodad g sapekam
Mui at pi ab hu wo ha tatchuad hegam mo d chum hanaipijju ch has am wabsh wo si e wuad ch pi ab hu wo tatchuad g Jiosh ch wabshaba g pi kehg stahhadkam ab wo tatchuad
Hemajkam at hi wo wa e mihshmdad ch wabsh pi wo wohochudad hegai mo haschu ab chum kah ch im hu hab wabsh wo i juh g Jiosh gewkdag
Pi g am hu ha wehmajk idam hab mahs hemajkam
Hai at am wabsh ep wo si i wahpkad hakihki ed ch wo sap ha iattogi g uuwi
T hegam mo pi gewkpdag am ewohochudadag ed ab wo ha kaihamad no pi tatchua g pi apekam ch e kudut g echuijigkaj Â ch pi mahch g wohokam chum as hems hi wa chum smahchimk
Hegam mo ha iattogid o ab wui gegok g wohokam hab masma mo wa Jannesbad ch Jambresbad ab wui gegok g Mosesbad
Ho o wabsh pi ap haichu chegito ch d ep hegam mat pi e nako am Jesus wohochudadag ed
T wabshaba wehsijj wo smai mo pi haichu aamichud hab masma mat wa am hab e juh ha tahgio g Jannesbad ch Jambresbad
Kut heg hekaj pi wo e nako mat gee haichu wo padch
P wabshaba ahpi hig am oid g haichu nimashchama ch haichu hab nijuni ch haichu hab nielida
Smahch ap mani haschu ab swohochud ch has masma ab i sha bahbgi g hemajkam ch pihk nielid ha hekaj ch nakog haichu
Smahch ap mam nishoigchud
Kuni mui haichu skook nakog
Smahch ap mant mui haichu nako am Antiok t am ch Iconium t am ch Lystra t am
T wabshaba g Jiosh nidoibia wehs amjed ihda
Kupt ahpi hab waap wo e shoigch natt pi wehs wo tshoigch ahchim mach tatchua matt am wo oidad g sapekam doakag ab si i tdagitok Jesus wui
T wo i e gewpkai g pi apekam ch schu iattomkam k baich wo i ha iattogidad g hemajkam ch hejel wo e iattogidad
Tt wabshaba ab i mmashcha g wohokam
Kupt ab si sgewkam i swohochud k wo swihnam uukchid smahchch matt hedai mmashcha
Smahch ap map ga hu i ealijk amjed ab kaiham g Jiosh oohana
K id d hegai map amjed ab bekch g eamichudadag
Kupt hekaj ab i swohoch g Jesus Christ k e doibia
Ab o tashogid g Hekia Sapekam Gewkdag hegai mo g Jiosh tatchua mat an wo e oohan k d wo tmashchamak
K heg wehs d i twehmtadag matt hekaj aai wo tmashcham k wo smahchk g wohokam ch wo shohbidad g pi tapekam ch am wo i tshelinid matt has masma sap wo himchudad g tdoakag
Kutt heg hekaj wo sap tnahtokch ahchim mach ab ihm g Jiosh matt am hab wo juh wabsh chum has mahs skehg chikpan wehhejed
