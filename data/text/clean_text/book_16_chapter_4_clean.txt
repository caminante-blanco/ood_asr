
Jesus at am sap wo i nahto g ekownaltalig ia ep jiwiak k wo ha lodai wehs hemajkam chum hems hegam mat eda d wabsh wo kia dodakamk
Heg ani hekaj si mchehani am tahgio g Jiosh  mapt am wo si ahgahi g Jiosh haichu ahga k am wo si e gewkadch mapt am wo ahgad wabsh chum hekid ch pi am hu wo chum ge nenidad mat hekid am wo sapkot mapt am wo ahgad
Ab g i ha shohbid pi apekam amjed k am i ha gewkemhun mat hab wo junihid g sapekam wabsh sbahbgim ha mashchamch
Ab o him g tash mat wo i muida hegam mat gawul haichu wo ha mashcha
Kut mui hemajkam ab wo sha kaim  k g wohokam mashchama wo dagito k ab wo hiwgad g hohooki aagida
Pt wabshaba ahpi wo si se nenoidk ch wo se chegitok wehs haichu k ed ch ab wo nako g shoigdag
Am g wehs hab juhni g echikpan am ahgachugch g Jiosh haichu ahga nap pi d piongaj g Jiosh
Ahni at hi e ai g nitashga mant wo nimuhkid
Sap ant nahto g nichikpan am sgewkam i oidk hab masma mo g smelidkam am si i e nakog mat wo bei g sapekam egehgewi
K heg am wai wiis mant wo bei g sapekam nigehgewi nani pi g sapekam am hab junihim
Jiosh alidag o d sapekam usagakam ch ab wo i nimah ihda mat hekid ep wo jiwia k ab wo i tgawulkai gee lodaita ch ed
Kut wehsijj hab waap ab wo bei g egehgewi hegam mo hedai ab si pihk e elid hekaj g Jiosh alidag ch nenida mat ep wo jiwia
Am g i e nakog k shohtam ab i nichehgimed  nant pi hejel ia wih
Crescens at gam hu hih Galasia jewed wui
T g Titus gam hu hih Dalmasia jewed wui
Demas at ab si tatchua g jewed t ab haichu k ia wabsh i nidagito k gm hu hih Thessalonica wui
Heg o wai Luke ia nichechga
Ab apt wo i bek g Mark
T am wo i niwehmt id eda chikpan
Ab ant cheha g Tychicus mat am wo hih Ephesus kihhim wui
Ab g i nibehid g nilihwa ch nioohana wahm hegam mant hejel ooha
Ab ant nuhkudach g Carpus amai Troas kihhim t am
Skookam at wa has nidohdda hegai Alexander mo d hihliyo
T g Jiosh wo wa mah g skook namkidadag
Neh pt wo si se nenoidad ab amjed no pi shai si wui kehk g haichu tahga
Hegam mat wo chum i niwehmt at ia wabsh i nidagito mamt wa wehpeg nilodai
Ab ani tahni g Jiosh mat pi ab hu wo ha abch ihda
Jiosh at wa i niwehmt k ab i nimah g gewkdag
Nt hekaj hab ninako mant am sap ah g Jiosh haichu ahga am ha wui hegam mo am haichug nahnko mahs hemajkam
T ab i nidoibia mamt pi am hu niwua maipid ha wui  k hab waap wo nidoibia ab wehs amjed g pi apekam haichu k an wo niuapa dahm kahchim ch ed
Ab att wo si has elidad g Jiosh chum hekid
Neh id o wai si
Am apt wo ha ahgi g Priscilla ch Aquila ch hegam Onesiphorus wehm kihkam mat ab wo i snihoigeel
Ga at hu wih g Erastus Corinth kihhim t am
Nt g Trophimus ga hu wuiok Miletus kihhim t am nat pi mumku
Am g i e nakog k ab wo i hih mat koi wo e ai g shehpichedkam
Idam wehsijj o ab semhoigeid Eubulus ch Pudens ch Linus ch Claudia ch wehsijj g twehm wohochuddam iia
Neh am at wo wa emwehmajk g tkownalig Jesus
T g Jiosh wo wa semhoigeel
