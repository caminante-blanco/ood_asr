
Niwehnag Titus 
Am ant wo haichu i moohani ahni Paul mani d Jiosh pionag ch mahgi g skehg haichu ahgaj
Smahch ap mat g Jesus Christ am i nikei mant id wo ahgachugad
K hab d elidaj mant am wo i ha gewkemhunad hegam mat g Jiosh ab i ha gawulkai mat d wo hemajkamgajk
T hab wo i gewka g hawohochudadag
T baich wo i mai ihda wohokam ab amjed g Jiosh
Bo kaij g Jiosh mat eda pi koi haichu shai nahto matsh ab wo ha mah g pi ha huhugedam doakag hegam mat ab wo i swohoch
T hemu am i e ai mat sap maskogi g haichu eahga
Kupt ab i swohoch ab niab k hahawa wepogidas map d nialidag
Ab o wa si smhoigeid g tohg Jiosh g tdoibiakam Jesus Christ wehm ch ab wo wa baich i mmahkad g i wehmtadag ch sap tahhadkam
Am ant i mdagito Crete jewed t am mapt am wo i apech mo haschu koi apechudas am ha shaashagid hegam mo hemiap e mihshmad
Am apt wo i ha chuhcha wehs kihhim ed hegam mat wo ha wanimedad mani wa id heki hu mchehani
Kunt am wo i mchegitoch mat has wo chum masmak
Dat wo si sap oodhamk ch hemako wo hohnigk ch pi wo ha chuijigk
T g haaaliga hemho wa d wo wohochuddamk ch ab wo ha kaihamad g egeegedga
T hab pi hedai wo e nako mas ab wo haichu ha abch
Pi o hab chuig mas g ha wanimeddam wo ge e haschudad o shohtam wo babgatad o wo nawkkood o wo ha cheggiad o mui haichu wo si sbehimkkad
K wabshaba hab chuig mat wo sdodolimak ch hab wo junihid g sapekam ch chum hekid wo i ha wehmajk hegam mo tatchua g i wehmtadag
Am ap ha mashcham g Jiosh haichu ahga
Kut id an wo si uukchid mat heg hekaj wo i ha gewkemhunad g hemajkam ch wo i ha shohbidad hegam mo ab wui gegok g Jiosh haichu ahga
Heki at hu mui i wuwha hegam mo chum skeshwuimk g Jiosh haichu ahga ch ha iattogid g hemajkam ch heg hekaj ab ha wanchkwup mat wo ui g lial wahm hegam mo d niwepo Tutuligo oodham
Kumt heg hekaj wehs e wehm am wo i ha shohbi
Hema ash hab kaij g schu amichuddam am Crete t am Ahchim Crete t am oodham ach schu iattomk ch sta kekeidama ch spapadma ch wehs haichu si sbehimk Â Woho o wa mo has i kaij
Kupt heg hekaj si sgewkam wo i ha shohbi
T hab ab wo mkaiham k ab wo swohochudad g wohokam
Pt wo ha ahgi mat pi wo wohochudad g Tutuligo hahohooki aagida ch hegai mo d wabsh hachehanig hegam mo pi tatchua g wohokam
Wehs o skehgaj g Jiosh haichu nahtoi am ha wehhejed hegam mo skehg haichu chegitoidag
K wabshaba pi haichu skehgaj am ha wehhejed hegam mo pi kehg haichu chegitoidag ch pi wohochud g wohokam no pi g pi kehg haichu hachegitoidag wehs haichu padchud ha wehhejed
K pi has ab hu shai tahhadag g haiibdag mo am hab junihim g pi apekam
Idam o hab kaij mo smahch g Jiosh ch wabshaba hab e wua mo pi mahch no pi sta kekeidama ch pi chechkaidag
K g hadoakag pi kehg hab mahs
K pi ab hu shai ha ab ulini mas hab wo juh g sapekam
