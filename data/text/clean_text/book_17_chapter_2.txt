
Kupt wabshaba ahpi am wo ha mashcha g wohochuddam mat has wo e junihid ch hekaj wo e chehgidad mo skehgaj g Jiosh mashchamadag
Pt wo ha ahgi g kekel oodham mat d wo si oodhamk ch pi wabsh wo i e wahmud k wabshaba wabsh wo i e bahbgi wehs haichu k ed
T wabsh shelinim wo oidad g ewohochudadag ch wo pihk e elidad ab wehs ha wui ch se tahtk ch ab wo nakogad haichu
Kupt hab waap wo ha ahgi g ooki mat wo sdodolimak ch wo e chehgidch mo am oidch hab e junihim g sapekam ch pi wo nawkkood ch pi wo pi kehg neneokad ab hedai k amjed
T g wechij uuwi ab ha amjed wo mai mat has wo chum masmak ch ab wo i ha tatchuad g ewehm kihkam ch eaaliga  ch wo e nuhkudad mat pi hab wo wuad g pi apekam ch wo si swapagimak am ekihdag ed ch ab wo ha wohog elidad g ewehm kihkam
T hab pi hedai has wo ahgad g Jiosh haichu ahga
Kupt hab waap wo ha ahgi g wihpiop mat d wo si oodhamk
Chum apt hekid hab wo wuad g sapekam ch hab masma wo ha chehgi mat has wo chum e junihid
Kupt ab wo si has elidad g wohokam ab amjed g Jiosh ch heg wo wai ha mashchamad
T hab wo si e elidad hegam mo ab wui gegok g Jiosh haichu ahga ch pi wo e nako mas has wo mahgad
Ab g ha ahgid wabsh chum hedai hapionag mat ab wo kaihamad g eahmo ch pi ab hu wo neowinad  ch pi haichu wo ehsidad ch wabshaba wo e chehgidahid mo sap d pion
Kut heg amjed am wo i e tashogi mo sape g haichu ahgaj g Jiosh matt heg hekaj tdoibia
Jiosh o wehs sha hoigeid g hemajkam ch hab juh g doibiadag chum wehs ha wehhejed
T id am wabsh sap i e chehgi
Kutt heg hekaj wo sohhod g pi apekam k wo tnuhkud matt hab wo wuad g sapekam ch ab wo si haichuch g Jiosh id eda jewed
Batt wo masmak nach pi nenida mach haschu swohochud mat ia ep wo jiwia k si stondam wo e chehgi hegai mo d tJioshga ch d tdoibiakam Jesus Christ
Heg at am i e dagito mat skookam e muhkid k hekaj tdoibia ab amjed g pi apekam k i tkegch mach d hahawa si hemajkamgaj k si tatchua matt hab wo junihid g sapekam
Pegih am g si ha ahgid wehs ihda k i ha gewkemhun mat hab wo junihid g sapekam k ep i ha shohbid mat hedai hab wo i wuad g pi apekam
Pi at hedai wo chum pi mhaichuchudad nap pi gewkdag mapt id am hab wo junihid
