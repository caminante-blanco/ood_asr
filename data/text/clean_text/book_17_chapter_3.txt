
Pt am wo ha ahgidad g wohochuddam mat has wo chum masmak
T wo sha wohog elidad g ekokownalig ch am oidk hab wo e junihid g chehanig ch chum hekid wo e nahtokchid mat wo sap chikpanad ch hab wo junihid g sapekam
Am g ha ahgid mat pi wo pi kehg neneokad ab hedai i amjed ch wabshaba wo si sap e tahtkkad ch wo si shemajimak ab wehs ha wui
Neh heki ach hu wa hab masmakahim mo hegam mo pi ab hu wohochud g Jiosh
Pi ach wa ab hu kaiham g Jiosh ch pi haichu amichud ch hab sjunimk g pi apekam ch pi aamdag ch schu hehgamk
Hai o stkehid
Kuch ab epai sha kehid
K wabshaba g tdoibiakam Jiosh si pihk e elid thekaj ch ia i e chehgi jewed dahm Â mat wo tdoibia ab amjed g skook tnamkidadag
Pi at hedai wo e nako mas wo e doibia g hejel haichu hab ejunikaj
T wabshaba g Jiosh ab i sthoigeid k gam hu wako g pi ap tchuijig matt wo edagi g wechij doakag
Heg at hekaj ia jiwia g tdoibiakam Jesus Christ jewed dahm k heg hekaj ab tmah g Hekia Sapekam Gewkdag
Heg o am teda ch ab tmahkch hegai wechij doakag
Jesus Christ o ab sthoigeid ch am i tapech matt wo sapek am Jiosh tahgio
Kuch heg hekaj edgid ihda wechij doakag ch hab am wehmaj wo kihkad chum hekid am i dahm matt wo koi
Do wohokam ihda mani haschu mahgid
Kupt chum hekid am wo ha ahgidad g wohochuddam
T hekaj wo e nuhkud mat wo swapagimak ch hab wo junihid g sapekam
Id at d wo i hawehmtadagk g hemajkam
Kupt pi wo ha neowinad hegam mo wabsh pehegi haichu mkaiam ch am chum mpipichud ab amjed g Tutuligo hachehanig ch chum ge e haschud ch hab kaij mo ab d ha amjedkam g si shas hahaichu
Gokko apt wo sha dai hegam mat hedai wo chum aai ha gaagwulkai g wohochuddam
Hegam mat pi ab hu wo mkaiha o pi ape
T g pi ap hachuijig am wo ha chehgi
Kumt wabsh wo ha dagito
Ia o niwehm dadha g Artemas ch Tychicus
Kunt idam am hema wo i kei mat am mwui wo jiwia
Kupt am haha wo hih Nicopolis kihhim wui mapt am wo niwehmajk nant pi am wo dakad shehpiched
Kah ani mash am mwehm da hegai Zenas mo d chehanig hudawogdam ch atsh am hebai wo ha mihshmdam g Apollos wehm
Kupt hees wo i e nakog k am wo i ha wehmt mat pi haichu wo pi edagi
Bat wo wa chum masmak g wohochuddam mat hab waap wo i ha wehmajk hegam mo hab masma tatchua g i wehmtadag
Wehsijj o am i mhoigeid idam twehm wohochuddam mo ia kih
Am g wehsijj i ha hoigeid g twehm wohochuddam amai
Jiosh at wo wa semhoigeel
