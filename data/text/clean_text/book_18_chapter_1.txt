
Niwehnag Philemon 
Ia ani kuhpi ahni Paul nani pi ahgachug g Jiosh haichu ahga ab amjed g Jesus Christ
K ia niwehmaj g Timothy ch ab semhoigeid
Am ant haichu wo moohani Philemon schegitokch map wa sap i twehmaj id eda chikpan
Kupt id am wo neokchul Aphia wui ch heg wui Archipus mo wa twehm ahgahim g Jiosh haichu ahga pej wehs ha wui hegam mo am emwehm e mihshmad emkih am
Ab o si semhoigeid g tohg Jiosh ch tkownalig Jesus Christ ch ab wo wa baich i emmahkad g i wehmtadag ch g sap tahhadkam
Ab apsh wabsh kia si hiwig g tkownalig Jesus ch si pihk e elid ha hekaj g ewehm wohochuddam
 Sh hegam ab si i e gewkemhun ab neidch map sap haichu hab ha junid
Ni heg hekaj si sap nitahtk ch ab hoigeid g Jiosh ch ab tahni mat baich wo i mwehmt hemu
 Pt hab baich ab wo i chehgi map gee edgid g sapekam ab ihmch g Jesus Christ
Ab o nimahkch g Christ g gewkdag mant ab wo haichu emcheha ahpim mam ab ihm
Nt wabshaba ab wabsh wo i mgewkemhu mapt haichu hab wo nijuni heg wabsh hekaj map si pihk e elid thekaj
Dani keli hemu ch ia kuhpi Jesus Christ wehhejed
Kupt ab wo si pihk e el niwui k hekaj hab wo juh g nitatchui
Ia o niwehmaj ihda mneholiga mo hab chehgig Onesimus
Ni am ahgid ab amjed g tkownalig Jesus
T ab i swohoch
K heg wa wepo mo d nialidag am twohochudadag ed
Heki ash hu spadmam chikpan mwehhejed ch wabshaba hemu swagimam chikpan mo hab masma hab d ahga g chehgigaj ch hab haichu nijunid am mwehhejed
Ab ani chehani mat am uhpam ep wo hih mwui
Kupt hab masma ab wo neidad mo d nialidag
Chum ani hi wa tatchua mat ia wo i niwehmt mwehhejed mani ia kuhpi ch ahg g skehg haichu ahgaj g Jiosh
K wabshaba pi hab chum chuig manis wo mwohppoi g mpionag
Baich o i sape mat hejel hab wo i e ah mapt has masma wo i niwehmt
Do heb hu himkam ihda mpionag al hees i tash
Kuki wabshaba hab d elidaj g Jiosh mat hab masma wo e chehg k d haha wo mwehm wohochuddamk chum hekid
Do si twehnag wahm ahpi no pi d mpionag ch am i dahm d hahawa mwehm wohochuddam
Bap masma hab nielid mani d si mwehnag pegih k ch hab wa masma hab wo elidad g Onesimus mat d wo si mwehnagk
Ab atsh mwui pi ap chui
Kupt wabshaba ahni ab wo nimohtoi
Ahni ant wo mnamkid heg hekaj chum aps ahpi ab niab e wulshch nant pi am mwui uapa g Jiosh haichu ahga mapt hekaj e doibia
Pegih pt hab masma hab wo elidad g Onesimus mat d wo mwehnagk
Id at ab wo si i nigewkemhu am wehhejed g Jiosh alidag
Id ant am i moohani smahchch mapt baich i dahm haichu hab wo nijuni mani mtahni
Jiosh at ab wo kaiha g emhoigeidahuna k ab wo i niwuhshad ab amjed g kukpaikud
Nt am ep wo i emchehgim
Kumt heg hekaj am wo i apech g kih niwehhejed
Ia o ep niwehm kuhpi g Epaphras ch smhoigeid
K ia ep dadha g Mark ch Aristarcas ch Demas ch Luke ch hab waap smhoigeid
Tkownalig Jesus Christ at wo wa semhoigeel
