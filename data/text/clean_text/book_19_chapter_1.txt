
Heki atsh hu am hai i ha chuhcha g Jiosh g tshohshonbad matsh am wo amogad g haichu ahgaj
Kush idam Jiosh haichu i tashogiddam hees am al i ha tashogid g Jiosh aahidag oidam
Kutsh g Jiosh am hahawa i kei g ealidag
Tsh id ia i wuhsh jewed dahm k si sap ttashogid g Jiosh
Id o wud matsh g Jiosh ged hu i si wehpeg am i kei matsh wehs haichu wo nahto
K heg hekaj wehs haichu d enigaj
Kutsh eda ia jiwia k e shoigchud k e muhkid matsh gam hu hab wo i juh g skook tnamkidadag mach d pi ap chuijkam
Tsh g Jiosh ab hahawa uhpam ep i be k an dai si ehugid an
Kush si skehg smasma am e chehgidch g shas haichudaj mash woho si wepo chuig g eohg ch wehs an uukch g enahtoi matsh an sap hab wo chuigk
Neh bo wa masma am e chehgidch mo id d alidaj g Jiosh
K heg hekaj tasho mo baich d i si shas haichu mo hi g anghil
Jiosh ash pi hekid hema g anghil hab ahg mo d alidaj ch wabshaba hab kaij id wui 
Nialidag hemu ant am wo ha chehgi g hemajkam map ahpi d wai nialidag
Kush hab ep kaij 
Dat wo nialidagk ch am wo i wuhsh jewed dahm
K an ep oohanas mash hab kaij 
Wehs g anghil at hemho wa ab wo hehgchulidad
K an ep oohanas 
Anghil o haichu wehhejed skehgaj hab sha masma mo g hewel ch mei
Kush wabshaba g Jiosh alidag am wehmaj wehs haichu dahm
Kush g Jiosh ab wui hab kaij 
Dap Jiosh
Kut pi hebai wo ha hugk g mkownaltalig mani ab mhiwgid
K g mchehanig chum hekid sape
Shohhoid ap g sapekam ch g pi apekam pi hohhoid Nt heg hekaj am i mkehsh k ab mmah g si gee shehgig wehs ha baiwechkim
Neh bash kaij g Jiosh ch hab ep kaij ab wui 
NiKehsha am apt nahto g jewed kahchim ch dahm kahchim
T heg wehs wo hekit k gam hu hab wo i e juh hab masma mat g iikus
Kupt eda ahpi hi wabsh chum hekid d wo doakamk ch pi hekid am gawul wo e juh
Neh bash kaij g Jiosh ab ealidag wui ch hab ep kaij 
In g hu dahiwua si nihugid an k ab wo ai mant wo ha gewito g mobga
Neh id ash wehs hab kaij g Jiosh ab ealidag wui ch pi hekid ab hu anghil ha wui hab shai kaij
Anghil ash pi wepo masma g Jiosh alidag ch d wabsh gewpkdag mash am chikpan Jiosh wehhejed
Kuch ahchim d hahawa Jiosh aaliga tdoibiak ch am wo i wahp kihdaj ed
Kush g anghil d Jiosh pionag ch atsh am wo i twehmajk
