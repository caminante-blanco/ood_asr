
Ab ash wa tchehani g Jiosh matt ab wui wo ha iagchulidad g haichu doakam wehs aahid ab
Id atki pi gam hu hab wo i juh g pi ap tchuijig k wabshaba wabsh skohmagim tchehgidch mat has masma g Jiosh gam hu hab haha wo i juh
Pi at ep wo tkudutad g pi ap tchuijig matp gam hu sap hab wo i e juh heg hekaj iagchulida
Kutt heki hu wai haasa hab wo juh
Ihda tiagchulida o am wabsh i tchechegitolid g tchuijig wehs ahid ab
Pi at hekid wo shai e nako g totolo ch siswat haehed mas gam hu hab wo i juh g tchuijig
Sh heg hekaj ab wui hab kaij g Jiosh g alidaj am wo jiwiak jewed dahm 
Pi ap wa chum hohhoid mat g hemajkam ab mwui wo iagchul g haichu doakam
Id o wabsh ha chehgid mant has masma gam hu hab wo i juh g pi ap hachuijig
Heg apt hekaj hab wo nijuh mant d wo jewed dahm oodhamk ch ab mwui wo niiagchul
Ni heg hekaj hab kaij mani ab mwui nidagitokch ch am hab wo juh hegai mo an oohanas moohana ed map nitatchuid
Neh Jiosh o ab ha chehani g hemajkam mat ab wui wo ha iagchul g haichu doakam
Kumtp hems pi amichud mas haschu ahgch hab e kaij mo chum pi hohhoid hegai iagchulida
Pegih bo e kaij no pi d wabsh chehgida am hugkam mat hekid g alidaj hab wo juh g swohom iagchulida am hejel e dagitok Jiosh wui
Heg ash hekaj ab wui hab kaij 
Ab ani mwui nidagitokch mant hab wo juh g mtatchui
Do Jiosh hab elida mat g alidaj wo e muhkid am twehhejed
Kut wa woho hab e juh k hab masma wehs gam hu hab i juh g pi ap tchuijig
Wehs tashkaj o am hab wua g echikpan g tpapalig ch muikko hab wua g iagchulida
T wabshaba ihda iagchulida pi hekid gam hu hab wo i juh g pi ap tchuijig
Jiosh alidag at hi hemako iagchulida hab juh mat gam hu hab wo i juh
K id chum hekid skehgaj heg wehhejed
T g Jiosh ab hahawa si has elid k an e wehm dahshch ekownal daikud ed
K idani ab dak ch ab wo ai mat g Jiosh wo ha gewitojel hegam mo ab wui gegok
Pegih t hemho am e iagchul twehhejed k hekaj i ha apech iai amjed wehs hegam mat gam hu oa g pi apekam haihbdag ed
Hekia Sapekam Gewkdag o am hab waap wohokamchud ihda hab masma 
Bo kaij g Jiosh 
Id o d wechij apchuda mant am hab wo juh ha wehhejed
Bant wo juh g nitatchuidag am haiibdag ed ch hachegitoi ed
K hab ep kaij 
Am ant hu wo pi chegito g pi ap hachuijig k pi dahm am hu ep wo shai i chegito
Pegih t gam hu hab i e juh g pi ap tchuijig
Kutt hekaj hahawa pi heg hekaj hab wo shai juh g iagchulida
Ab ach hahawa si apedag matt ab wo i miabi g Jiosh nat pi muh g Jesus am twehhejed
Id o heg wa wepo mach apedag matt am wo i wahp heg eda Si Hekia Sapekam Kih
E at muhkid g Christ am twehhejed k hab masma ab i kuhpio ihda wechij himdag am twehhejed  no pi swohom d si uhgchu tpahlig ahchim Jiosh hemajkamga
Hekai ach hu tkudut g pi ap tchuijigkaj
T wabshaba ab i tkegchud k gam hu hab i juh g pi ap tchuijig
Kuch heg hekai ab si hiwig ch d hekiakam ch ab wo i miabi g Jiosh
Jiosh at woho ab wo tjuni mash has i kaij
Kutt heg hekaj si swihnam wo tuukch heg ab
Ab att hig aai wo si pihk telidad ch ab aai wo i twehmtad matt am wo chehgidad mach ab ha tatchua g hemajkam ch am wo i ha wehmajk
Hai at haasa ha wehm e nam g ewehm wohochuddam
Kumt wabshaba ahpim pi hab wo chum e juh k ab wo si aai i e gewkemhunad
E o aihim mat ep wo jiwia g tkownalig Jesus
Kutt hekaj wahm baich ab wo i tgewkemhunad
Pi at gam hu hab wo shai e juh g chuijigaj hegai mat am hab wo kia junihid g pi apekam ha chum smahchch g wohokam
Pi o am hu hahawa haichug mas haschu am wo e iagchul heg wehhejed
Jiosh atsh wo ha lodait k gam hu wo ha shul skook hanamkidadag ed
K id hab masma mo g pi ha huhugedam mei
Heg o am wai wiis mat wo chum si sehbidad matsh has wo ha juh
Mosesbad atki an oohana Jiosh heki hu oohana ed matsh gohk o waik wo wohokamch g chuijigaj hegai mat gam hu wo sohhod g Jiosh chehanig
Kutsh wo e muhkid
Kumt baich i skook namkidadag ab wo bei mamtp pi ab hu wo haichuch g Jiosh alidag
Heg at iawua g eehed k e muhkid mat gam hu hab wo i chum juh g pi ap tchuijig
Hekia Sapekam Gewkdag o chum si shemajima ab emwui
Kumt wabshaba wo si snenoidk  nash pi hab kaij g Jiosh 
Ani ant ab wo ha mah g hanamkidadag
K an ep oohanas 
Jiosh at wo ha lodai g ehemajkamga
Do si sta ehbidam haichu mamt wo muh pi am hu e apechudch Jiosh wui
Hemho wa at gam hu wo emshul skook emnamkidadag ed
Am g wo schegito mo wa has chuig haichu am emwehhejed
Mui haichu amt nako amjed mamt ab smai g wohokam k eda pi shai e gehgch heg hekaj
Muikko am skookam has emahg ch emshoigchud am hemajkam ha tahgio
Hebai am wa si pi ap e tahtk ha wehhejed hegam mo hab waap hab masma e shoigchud
Ab am ha wehm nakog g shoigdag hegam mat e kuhpach
Ab am wa wabsh sap e tahtk mat wa chum wehs emwohppoi g haichu emeniga heg hekaj mam smahch mo baich d i si haichu hegai mamt ab bei mat id pi hekid wo ha huhug
Pi g am wo heb hu wua g ewohochudadag
Id at wo emuapajel g gee emmahkigdag
Bamt wo junihid g Jiosh tatchui ch wo schu nakogad
T g Jiosh am hab wo emjuni mash haschu hab semjunimk
Neh bo chuig an Jiosh oohana ed mo hab kaij g Jiosh 
Pi o gee tash am wiis mat am wo jiwia g si niKehsha
Nihemajkamga at ab wo swohoch ihda k wo e doibia
Tp wabshaba hema wabsh wo sha kuhkam kekiwua nt pi wo hohhoi ihda
Neh bash kaij g Jiosh
Tt ahchim hi pi wo shai kuhkam gegokiwua machs im hu hab wo i tjuh ab amjed g Jiosh k wabshaba ab wo i swohochud k wo tdoibia
