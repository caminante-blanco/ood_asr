
Twohochudadag o hab d ahga mach smahch mo woho hegai mach am wui tgewpkadch chum achs hems pi twuhpuikaj neid
Muijj g tshohshonbad ash ab swohochud g Jiosh haichu ahga
Sh hekaj ab sha hohhoid g Jiosh
Ab ach swohochud g Jiosh haichu ahga ch hekaj samichud mat wehs haichu nahto pi haichu amjed am wabsh neokk
Hema ash wa hab chehgig Abel ch ash ab swohochud g Jiosh ch hekaj ab swohog elid k ab wui iagchul g haichu doakam emua
Tsh wabshaba g wehngajbad Cain pi hab masma hab e juh
Tsh g Jiosh ab si shohhoi g Abelbad natsh pi hab juh g tatchuij
Id ach an neokchulid Jiosh oohana ed
K id heg wa wepo mo g Abelbad am wabsh kia neok ch am haichu tahgid
Hema ash wa hab chehgig Enoc ch ash ab swohochud g Jiosh
Sh g Jiosh shohhoid ch gam hu i bei mash wabsh kia doa
Kutsh pi hedai edagi
Hegam at wo wai sha hohhoidad g Jiosh mat hedai ab wo swohochudad
Hegai mat ab wo i miabi g Jiosh at hemho wa wo swohoch mo an hema d Jiosh ch am i e tashogid ha wui hegam mo ab smahchimk
Noahbad atsh ab i swohoch g Jiosh k ab si has elid
Jiosh ash wa am ahgid mat hema hab wo juh g si gee wahlko natsh pi wo ha wiin
Tsh idam Noahbad woho hab e juh k heg eda e doibia g ewehm kihkam wehm ch eaaliga ha wehm
Bat masma am mahsko wua g Jiosh g hemajkam hachuijig natsh pi hegam pi ab hu wohoch
Kush hab kaij g Jiosh mash idam Noahbad d sapekam nash pi ab swohochud
Abrahambad ash ab swohochud g Jiosh ch ab swohog el
Jiosh ash hab ahg matsh am hu hebai wo mah g mehk jewed
Kutsh ab wui wo hih
Tsh g Abrahambad woho dagito g ekihdag k gam hu hih wa chum pi mahchch mas hebai wo hih
Jiosh atsh pi oi ha mah hegai jewed
Kush am wabsh i e chiwiapadad ch am kihkahim ikus kih ch ed am ha wehm g eamjedkam
Kush g Jiosh am hab waap ha ahgid idam Abrahambad amjedkam matsh am hu hebai wo ha mah hegai jewed
Abrahambad ash ab wui e gewkad hegai kihhim mo d Jiosh nahtoi ch pi hekid wo i gei
Abrahambad ch Sarabad ash wa ab swohochud g Jiosh mash wa hab ha ahgid matsh wo hema mahsid g ali matsh eda heki hu kekelit
Sh g Sarabad pi ha mamdat
Neh sh wa g Abrahambad d si keli mat pi ep wo chum e nako mas wo alidt
T eda ab amjed i hih mui hemajkam mo pi ta kuintama hab masma mo g huhuu ch hab masma mo g ood an ge kahchki babsho
Wehsijj idam mach am ha chehcheg at koo k huhug koi wehs uuk hegai mash haschu g Jiosh ab ha makiog
Heg o wa wepo wo mehkjed neid ch ab si tatchua hegai haichu no pi smahch mo d wabsh chihpiadam id dahm jewed
Hegam mo hedai smahch ihda o am tasho e gahgid g jewed mat d wo si haenigak
Pi o am hu uhpam e chegito heg wui jewed mat am dagito
Jiosh at wo ha hiwigi mat wo uhpam hihi matp hab wo e el
K wabshaba am e gewpkadch heg wui jewed mo baich i sape pej hegai dahm kahchim kihdag
Jiosh o shohhoid mo hab aaga mo d haJioshga nat pi am heki hu nahto g kihhim ha wehhejed
Abrahambad alidag ash hab chehgig Isaac
Tsh wa g Jiosh am wabsh aappe g Abrahambad mash eda d doakam mat wo mua g ealidag k hekaj ab wui wo iagchul
Tsh g Abrahambad ab i swohochud k hab chum juh chum as g Isaacbad d si hejel alidag ch d Jiosh mahkigdag
Jiosh ash wa hab ahgid mat ab Isaacbad amjed wo i hihi g amjedkamaj
Abrahambad o ab swohochud mat g Jiosh wo e nako mat ab uhpam wo i wuhshad g Isaacbad muhkig amjed
K heg wa wepo mat hab e juh nat pi oi wa doibia
Isaacbad ash wa ab swohochud g Jiosh ch hekaj am ha ahgid g eaalidag Jacob ch Esau matsh has masma ab wo sha hoigeel g Jiosh
Jacobbad ash wa ab swohochud ch ab ihm g Jiosh ch am ha ahgid hegam ewopsmad mash d Joseph aalidag matsh has masma ab wo sha hoigeel g Jiosh
Id at hab juh mo eda muhkhim an wabsh echeowikud an e gewishch
Josephbad ash wa ab swohochud g Jiosh ch hekaj hab kaij am i muhkhimk mat wo uhpam hihi g Tutuligo ab amjed g Egypt jewed ch am ep si shel ha ahgid mat has wo juh g ohoj
Mosesbad jehj ash wa ab swohochud g Jiosh
Kownal ash chum ha chehani g Tutuligo mat wo ha kokda g chechoj eaaliga
Tsh eda g Mosesbad jehj pi shai ehbeni g kownal chehanig k eesto g Mosesbad waik mashad amjed mat mahsi neidch mo sap ulini d ali
Kownal alidag atsh an hahawa bei g Mosesbad k hab aaga mo d madaj
K wabshaba g Mosesbad ab swohochud g Jiosh ch pi hohhoid am i geehogatk mat hab wo e aagad mo d madaj hegai mo pi d Jiosh hemajkamga
Baich i mat ab wo nako g shoigdag ha wehm g Jiosh hemajkamga ki hegai mat am hees wo si shehgigk ha wehm hegam mo pi ab hu wohochud g Jiosh
Am ash aamichud mat wo e shoigch wehhejed g Jiosh si Kehsha
K wabshaba id baich d i si haichu am wehhejed ki g Egypt jewed skaisdag no pi am wa schegitog mash haschu si skehg haichu ab ha makiog g Jiosh g ehemajkamga
Kutsh heg hekaj pi shai ehbeni g kownal k am dagito g Egypt jewed
Heg o wa wepo mo ab neid g pi ta neidagam Jiosh nash pi ab nakog g shoigdag am wehhejed
Jiosh ash am ahgid g Mosesbad mat wo ha cheha g hemajkam mat wo ha kokda g kahwal mahmad k ab wui wo iagchul g haehed ab epupualit ab
Tsh hab pi wo ha kokda g anghil g wehpeg cheoj haaaliga
Tsh g Mosesbad ab i swohochud k hab masma ha cheha g hemajkam
Kush g Jiosh hab ha ahg g Tutuligo mat am gahi wo i huhud Swegi Kahchki oidch
Kutsh ab i swohochud k hab e juh
Kutsh am i tahp g shuhdagi
Tsh am wabsh sgaki jewed oidk hihi
Tsh g Egypt t am shondal am chum ha oidk heb e juh
Tsh ha maish g shuhdagi k wehs ha kokda
Neh an ash wa uhgk hohodai kolhaidag g Jerico kihhim
Kutsh wa g Jiosh hab ha ah g tshohshon matsh an wo e himtchul
Tsh ab i swohochud k hab e juh
Tsh hekaj i shul g Jiosh hegai kolhai
Tsh am i wahp k wehs ha kokda hegam mo pi ab hu wohog elid g Jiosh
Tsh wabshaba hema ab swohoch g Jiosh chum as d chehpaawi k wa ha doibia hegam Tutuligo mash wa am saagi chechga g jewed
Kumtsh heg hekaj pi mua mamt hekid ha gewito
Pi ant wo ninako manis wehs in wo ooha ab ha amjed hegam kekelibad mash hab chechgig Gideon ch Barak ch Samson ch Jephda ch David ch Samuel ch mui ehp g Jiosh haichu i tashogiddam
Jiosh ash wa hab ha ahg matsh haschu hab wo juh
Kutsh ab i swohochud k hab e juh
Haijj atsh g nahnko mahs jejewed ha gewito k hab wua g sapekam
Tsh g Jiosh ab ha mah mash haschu ha ahgid mat ab wo ha mah
Hai atsh wa e doibia ab ha amjed g maipid Â ch ab amjed mam chum sha kokdaimk g meikaj ch ispahyokaj
Do wabsh oodham ch eda ab bei g gee gewkdag k am schechojim ha gewito g eobga ab aai jejewed amjed
Jiosh atsh wa ab uhpam i ha chegitoich g hakoidag hai uuwi mo ab swohochud
Hai atsh wa wabsh sap e taht k e koij pi dagitoimk g ewohochudadag no pi smahch mat g Jiosh baich i skehg doakag ab wo ha mah
Haijj amsh wa skookam has ha ahg ch ha gewittan k hai ha wupulsh k ged hu si ha kuh
Haijj amtsh wa ha maichshulig k haijj an ha eda si ha hikuch k haijj g ispahyokaj am ha kokda
Muijj ash shai si shoig ch wabsh g haichu doakam eelidagkaj e eenigadadch
Msh wa mui ha shoigchud ch pi ab hu ap ha neid
Kumsh wa ha shoigchud no pi d si sap hemajkam
An o wabsh oiopo tohono jewed oidk ch kaakwulk oidk ch am wabsh kih wahpag ch ed ch chehcho ch ed
Id o wehs d haapedag am Jiosh wehhejed no pi ab swohochud
T eda chum koi ab hu nei mo wa haschu ha ahgid g Jiosh mat hab wo ha juni
Jiosh at hab masma apech mat ab twehm wo bei g baich i skehg apedag
