
Neh idam mui hemajkam at e nako no pi ab swohochud g Jiosh
K id am tchehgidch matt ahchim hab waap masma wo tnako
Mui o haichu ged hu wabsh i chum twulshshap
Kutt hemho wa ab wo si i thawpkaj hab masma mat g e wopoichuddam
Hegam mo d e wopoichuddam at am sgewkam wo wohp heg oidk mamt hebai wo i ha cheki
Kutt ahchim hab wa masma am sgewkam wo i tnako twohochudadag ed
Pegih tt hig am wo i tgewpkai Jesus wui
Heg at ab i tmah g twohochudadag k wo wa sap tnahto heg eda
Pi at shai dagito g echikpan chum as e muhkid ab kots t ab k ab nako g si edadag no pi ab behiog g sap tahhadkam
Tsh g Jiosh ab si has elid k an e wehm dahshch ekownal daikud ed
Mui haichu at ab nako g Jesus k ab ep nako g kehidadag ab ah amjed g pi ap hemajkam
Pegih mt ahpim am hab waap wo si e nakog k pi wo shai haasa
Koi amt haichu shai nako ab wui gegokch g pi apekam
Pi g am wo pi chegito mo ab si i emgewkemhun g Jiosh ch hab masma ab emwehm neok mam d aaligaj mash wa hab kaij 
Niaaliga sgewkam ani emshohbid heg hekaj pi ap emchuijig nani pi si emtatchua
Mt heg hekaj am wo si i oidahim k sgewkam wo e nakogad
Pegih ab g wo nakogi g eshoigdag hab masma matp hems g emohg sgewkam haichukaj wo emshohbi
Emshoigdag o am chehgidch mo g Jiosh hab masma hab emjuhkch mam d aaligaj
Pi o woho d haalidag hegai mam pi haichu i shohbid
Jiosh at si skookam wo emshohbidad
Kumt hekaj wo smahchk mam d aaligaj
Neh emjehj atp hems ab sgewkam haichu emshohbi
Kum ab si has ha elid
Pegih baich o i matt ab wo i tdagito tohg Jiosh wui k ab wo bei g pi ha huhugedam doakag
Tjehj id dahm jewed o hees ab haichukaj sgewkam tshohbidahim hab elidch mo sape
K wabshaba g Jiosh ab haichukaj i tshohbid mat hab wo tjuh matt d wo hekia sapekamk mo heg hab masma
Pi o ta hohhoidama mo hekid i sgewkam tshohbid g Jiosh
Ch wabshaba heg amjed bebhe g si sapekam doakag ch hahawa si sap ttahtk
Mt hekaj ab wo si e gewpkai Jiosh wui k wo sgegokim gegokiwua
Am g hab wo junihid g sapekam mamt am wo i gewpka ehimdag oidk
Kut am wo emnei hegam mo pi gewpkdag k atp hems ab wo i gewpka
Am g wo i e nakog k wehs sap ab wo ha neidad g hemajkam ch am hab wo junihid g sapekam haichu namt pi hab wai masma am wo i wahp Jiosh kihdag ed
Am at wo i wah g bagatalig emshahgid mamtp wo dagito g Jiosh hemajimatalig
Am g aai wo si e nuhkudad mat pi hab wo e juh
Am g wo se nenoidad mamt pi wo e uamhu g pi apekamkaj wabsh pehegchudch g Jiosh haichu hab masma matsh wa hab e juh hegai mash hab chehgig Esau
Id ash d geechu haalidag
K heg hekaj haichu d chum apedaj
Kush wabshaba pi ab hu has shai elid ch gagda mat si hemho gegosig ab i nei heg amjed
Smahch am matsh am hahawa chum gawul juh g pi ap echegitoi k chum shoak
Tsh wabshaba g ohgaj am hahawa pi e nako mas ab wo mah g Jiosh hoigeidalig
Se g wo nenoidk no pi d si shas haichu ihda Jiosh haichu ahga mamt ab i kaiha
Neh tshohshonbad atsh ab wui hihi g Sinai Doag matsh ab wo kaiha g Jiosh chehanig
Kush g mehi an dahm wuhshani hegai doag
K an ha wehgaj g schuhugam an kahch ch g sgewk hewel an med Â ch g kuikud ab kaida
K ab hema g neok
Tsh am i kah g hemajkam ihda mash ab neok k ab si shoani ch ab ahgid g Mosesbad mo pi kaimk hegai neoki
Jiosh ash ab ha chehani ch hab kaij 
Pi amt ab hu wo i chehchsh id ab doag
Kumt hemho wa wo mua matp hedai am hab wo e juh chum as d wabsh wo haichu doakamk
Kush id sehbid g hemajkam
Kush shai si sta ehbidam haichu hab mahs
Sh g Mosesbad hab kaij 
Ih shaani wai si sehbid ch si gigiwuk
Pegih ch ahchim hemuch hab waap kaiham g Jiosh haichu ahga
K g Jiosh kihdag d si swohom tkihdag ch d dahm kahchim ch ed Jerusalem kihhim
Bach aaga amai mo am haichug Sion Doag
K id heg wa wepo mach ahchim hab waap ab wui tgewpkadch g doag hab masma mash wa g tshohshon
Mui mihl anghil o an haichug anai Jiosh kihdag ed
Kutt ahchim mach ab swohochud g Jiosh haichu ahga an wo i themapad k an wo haichugk ch wo si shehgigk
Heki o hu an oohadag g tchechgig mach d aaligaj g Jiosh
Kutt g si hemako alidaj wehm wo edgidad wehs haichu
Jiosh o d si usagakam wehs hemajkam ha dahm
Kuch ab swohochud
K heg wa wepo matt heki hu ab wui hihi
An o haichug hegam mat heki hu koi am i e apechudk Jiosh wui
Kutt am wo ha wehmajk
Ab att i swohoch g Jesus nat pi heg am i apech g wechij haichu ahgaj g Jiosh twehhejed
E at iawua g Jesus ehed mat e muhkid k hab gam hu hab i juh g pi ap tchuijig
Id o baich i skehg d haichu mo hegai matsh wa g Abelbad hab e juh
Neh nahnko masma o ab twui neok g Jiosh idani
Kumt pi gam hu wabsh wo sohhod g neokij
Hegam mash wa pi ab hu kaiham hegai mash am ha ahgid g Jiosh haichu ahga ash wa pi e doibia
Kutt baich wo i bei g skook tnamkidadag mattp pi ab hu wo kaiha hegai mo ab neok dahm kahchim t amjed
Neokij ash wa uugij g jewed ab Sinai Doag amjed
K wabshaba iai idani hab kaij 
Am ant ep wo uugij pi heg wai jewed ch wabshaba g dahm kahchim ehp
Neh id o hab d ahga mat g haichu nahtoij wo e uugijid k im hu hab wo i e juh
Tsh heg an wo wai wih mat haschu pi ap wo e uugij
Pegih tt ab wo si i hoigeel g Jiosh mat ab i tui id eda kownaltalig mat pi haichu wo e nako mat wo uugij
Ab att hig wo si ihm g Jiosh am hohhoidaj oidch ab has elidch ch ab ep swohog elid
Jiosh atsh wehs wo hugio g pi apekam hab masma mat g mehi wo hugio g smehidkam
