
Neh ab am aai e wui si pihk e elid hab masma mam d ehajunim ab ihmch g Jesus Christ
Pegih pi g wo shai dagito ihda
Nt ep wo emahgi mamt am wo i ha wahpki g shoigkam ekihki ed chum ams pi ha mahch
Batsh wa e juh hai k hahawa chum nei moki d anghil
Am g wo wa sha chegitok hegam mam ged hu si ha kuhpch hab sha masma mamtp hems ahpim am ha wehm kuhpi
Am g wo sha chegitok hegam mo e shoigchud hab sha masma mamtp hems ha wehm e shoigchud
Ab amt wo si has elidad g hohnta ch wo si e nuhkud aai e wehhejed
Jiosh at ab wo ha mah g skook namkidadag hegam mat pi wo e nuhkud ch hegam mat wo ha ehs g hawehm kihkam
Pi g heg wai skaisdag ab wo tatchuad ch wabshaba wabsh wo sap e tahtkkad heg hekaj mam haschu i edgid
Jiosh ash hab kaij 
Pi ant hekid wo shai emdagito
Chum ant hekid wo emwehmajk
Pegih tt ab hig wo si i tgewpkad k hab wo chei 
Jiosh o i niwehmaj
Kunt pi hekid haichu wo shai ehbidad
Pi at hedai has wo nijuh heg hi wa mat g Jiosh wo hiwigi
Am g wo schegitok g haichu haahga hegam mo wehpeg am ahgahim g Jiosh haichu ahga
Am g wo i chegito mo has masma in d dodakamkahim ch has masma e koij k am oidk hab wo i juh g hawohochudadag
Jesus Christ o am hab wabsh i masma id i tashkaj mo wa ged hu i heki hu ch am hab wabsh wo i masmak chum hekid
Kumt pi wo shai hiwigi mas g gawul mahs mashchama im hu hab wo i emjuh ab amjed g sapekam himdag
Hai o an uukch g heki hu thimdag chehanig hab e elidch mat hab masma wo i gewkai g ewohochudadag
T wabshaba id pi wo shai i ha wehmt
An att wo uukchid g Jiosh hemajimatalig
Bat wa masma wo i gewka g twohochudadag
Hegam mo an uukch g heki hu ehimdag chehanig o ge iagchulidakud
Pegih ch ahchim hab waap ge iagchulidakud
K d hegai kots mat g Jiosh si Kehsha ab ab e muhkid
T hegam mat hedai wabsh g chehanigkaj wo chum i e gahgidahi g edoibiadag pi wo shai bei ab amjed ihda tiagchulidakud
Uhgchu pahl o am iagchulid g haichu doakam ehed am heg eda Si Hekia Sapekam Kih mat heg hekaj im hu hab wo i juh g pi ap hachuijig g hemajkam
Kush g hachuhkug g haichu doakam gam hu jeg ed e memheid
Pegih t g Jesus heg hekaj gam hu jeg ed e muhkid k g eehed iawua mat im hu hab wo i juh g hemajkam pi ap hachuijig
Ahchim o d tedadag g pi ap tchuijig
Kut eda heg ab moht am twehhejed
Pegih tt wo si shehgigam aagad mo d tdoibiakam am i dagitok g heki hu thimdag
Pi ach ia hu d si kihkam id dahm jewed
An ash hab chuig g skehg kihhim am twehhejed
Kuch heg wui am nenea
Ab o tab matt chum hekid ab wo si has elidad g Jiosh
Id o heg wa wepo mo d tiagchulida Jiosh wui
K g Jesus i twehmt mach hab wua
Chum att hekid ab wo hoigeidad g Jiosh am chehchegch
Pi g am haasa hab wo juhni g sapekam k ab wabsh aai wo i e wehmajk
K id hab waap heg wa wepo mo d tiagchulida
K g Jiosh shohhoid
Ab g wo sha wohog elidad g ewanimeddam
Idam o chum hekid am nuhkud g sapekam emdodakag nat pi hemho wa am wo i ahgahi g echikpan am Jiosh wui
Kumt ab wo ha mah g sap tahhadkam hachikpan ed mamt ab wo ha wohog elidad
Pi at haichu emwehhejed wo skehgajk mamt ab wo ha mah g pi ap tahhadkam
Am g wo wa tahnid g Jiosh mat wo i niwehmajkad
Bani wabsh sjunimk g sapekam ch pi shai haichu hab wua manis hekaj nikudut
Kumt heg hekaj ab wo i tai g Jiosh mant shohtam am wo i nidagito
Nt hab shohtam am uhpam wo i emchehgim
Ahni ani hab waap ab haichu tahni g Jiosh mat hab wo emjuni
Smahch am mat g tkownalig Jesus e muhkid mat wo i tapech Jiosh wehhejed
T g Jiosh ab i wuhshad muhkig t amjed shohhoidch mat has e juh
Kut g hab elidaj hahawa pi hekid gawul wo e juh
Jesus at chum hekid wo tnuhkudad
Pegih ni ab tahni g Jiosh mat ab wo emmahkad mam haschu i tatchua mamt hekaj am hab wo junihid g tatchuij
Jesus o ab tmakiog g gewkdag
Kutt ab wo si has elidad chum hekid
Neh pi o shai chewaj ihda nioohana
Kuni ab si emahgid ahpim niwehm wohochuddam mamt wabsh si sap e taht k wo kaiham k ab wo bei g i wehmtadag
Am ant wo emahgi mamt i wuhshad g Timothy mamt wa ged hu si kuh
Kunt wo bek am i emchehgimedk matp wo sha shohtam jiwia
Am g wo ha ahgid g ewanimeddam ch wehs g twehm wohochuddam mat ab wo i sthoigeel
Twepnag iia Italy t am o am hab waap semhoigeid
Jiosh at wo wa semhoigeel
