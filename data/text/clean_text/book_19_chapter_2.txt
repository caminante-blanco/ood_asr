
Neh wehs ihda o ab tchehgidch mo g Jiosh alidag wehs dahm g enahtoi
Kutt heg hekaj ab wo si tuukchid id ab skehg haichu ahgaj matt kah ch pi gam hu hab wo i tjuh ab amjed
Pi ash d Jiosh alidag ch d wabsh anghil matsh wa ia uapa g Jiosh haichu ahga heki hu
Tsh wabshaba skookam bei g enamkidadag hegam mash pi ab hu ha kaiham
Sh eda d si alidaj g Jiosh hegai matsh hemu ia uapa g haichu ahgaj
Kutt hemho wa ab wo kaihamad
Am o ttashogid g doibiadag
Kutt pi has masma wo tdoibia ab amjed g skook tnamkidadag matt pi ab hu wo kaihamad
Hegam matsh ab kah g Jiosh alidag o sap am tahgid ihda haichu ahgaj matsh ia uapa
K g Jiosh hab ha junidahim g shasig haichu ch hekaj am wohokamchud g haichu ha ahga
K g Hekia Sapekam Gewkdag ab tmahkch g gewkdag mach hekaj hab wua g nahnko mahs i wehmtadag ch i gewkemhunadag ab aai twui
Pi ash d anghil mas g Jiosh am i ha chuhcha mat am wo himchudad g kownaltaligaj
Dach ahchim hemajkam
Neh an o hebai hab chuig Jiosh oohana ed mash hema hab kaij ab Jiosh wui 
NiJioshga dach wabsh al hemajkam maptsh ia wabsh tshul mattsh am wo ha wechokad g anghil hees i tash
Pi oki hab chum chuig maps ab wo has telidad ch wo tdagioidad
Ptsh eda ab wo si thahaichuchud k ab wo tmah g si skehg shas haichudag 
k am wo i tchuhcha wehs haichu dahm
Neh bo chuig g Jiosh oohana ch hab d ahga mat wehs g Jiosh nahtoi am wo ha wechokad g hemajkam
Pi o hab chuig idani
Kuch wabshaba smahch matsh heki hu i shonwua ab Jesus amjed matsh hab wo e juh
Heg atsh wa i e jumalkad k twepo e juh k hees i tash ha wecho g anghil ch chum hems e dagito muhkig wui am wehs twehhejed
Id o d Jiosh hab elida no pi si sthoigeid
T g Jiosh heg hekaj ab si haichuchud k an dai mat d wo tkownaligk
Wehs haichu o d Jiosh nahtoi ch wehhejed an hab chuig
T heg si shemajim am i apech mat g Jesus wo e shoigchud k hekaj wo tdoibia matt d wo aaligajk ch am hahawa chum hekid wo wehmajk si skehg kihdaj ed
Jiosh hab elida o wehs sape
Pegih tsh hab wa masma ab i tgawulkai g Jiosh alidag matt hab waap d wo Jiosh aaligak ch pi wo ha chuijigk
Kush heg hekaj pi shai e elid mat hab wo taagad niwepnag Â An o hab chuig Jiosh oohana ed mash g alidaj stnawojimk ch hab ahg g Jiosh 
Bant wo ha aagad mo d niwepnag hegam mat ab wo smwohoch am i kahk g haichu niahga
Amt ant ha shahgid ab wo mhehgchulidad
Kush hab ep kaij 
Ab ant hab wabsh masma wo smwohochudad mo g mhemajkamga
K an ep oohadag matsh ia wo jiwia k wo ha wehmajk ch hab wo ah 
Idam o d Jiosh aaliga
Kut am ninuhkudach
Neh bash kaij ch hab taaga Jiosh aaliga 
Kush eda g Jiawul edgid g gewkdag mat ab wo tabch g tchuijig matt hekaj gam hu hab wo i tjuh ab amjed g Jiosh
Tsh wabshaba g Jiosh alidag twepo e juh mat hekaj sap ab wo bei g skook tnamkidadag k wo hugio g Jiawul gewkdag mat hahawa pi wo e nako mas gam hu hab wo i tjuh ab amjed g Jiosh
Jiosh alidag atsh gewito g Jiawul am twehhejed
Kutt heg hekaj pi wo ehbidad g muhkig
Pi ash d anghil mas g Jiosh wo ha doibia
Dach ahchim hemajkam mach ab swohochud
Tsh heg wa hekaj am twepo e juh k twepo masma ia oimmelhim ch haichu nakog
Bat wai masma sap d wo tuhgchu pahligk ch ab wo sthoigeidad ch gam hu hab wo i juh g tchuijig am wehhejed g Jiosh
Jiawul o chum tchehani matt hab wo juh g pi apekam
K wabshaba g Jesus sap e nakog mat am wo i tgewkemhunad nash pi hab waap nakog mash wa g Jiawul chum chehani g pi apekam
