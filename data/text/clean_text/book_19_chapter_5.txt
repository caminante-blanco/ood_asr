
Jiosh atsh am i apech matsh hema g twehm oodham d wo uhgchu tpahligk ch ab wui hab wo junihid g iagchulida ch hoigeidahuna am twehhejed ch hejel e wehhejed
Kut id hemho wo wa chum shemajimak ab twui no pi hab waap d oodham ch hebai hab wua g pi apekam
Pi atsh hedai am wabsh wo hejel i e kei mat d wo uhgchu pahlk
Jiosh atsh am wo i kei hab masma matsh wa hab juh g Aaronbad ged hu i heki hu matsh g amjedkamaj d wo papalk
Tsh hab wa masma pi am hu wabsh hejel i e kei g Christ
Jiosh atsh wa am i kehsh k ab wui hab kaij 
Nialidag hemu ant am wo ha chehgi g hemajkam map ahpi d wai nialidag
An o hebai hab ep chuig mash hab ep kaij ab wui 
Dapt wo pahlk heg hekaj mant am i mkei hab masma mant g Melkisedekbad ch pi heg hekaj maps d Aaronbad amjedkam
Kupt chum hekid d wo pahlk
Neh bash kaij g Jiosh ab wui
Kush g Jesus ab wui e hoigeidahun ch shoak ch iawua g eohog mash eda ia oimmed ch ab aihim g muhkig
Kush g Jiosh ab kaiham nash pi heg si shemajima ch ab si has elid
Dash Jiosh hab elida matsh wo e shoigchud k wo e muhkid am twehhejed
Kutsh wa woho hab e juh k hab masma smai g wohog elidadag chum as d Jiosh alidag
Bat wa masma am i apech g Jiosh mat hab wo juh g pi ha huhugedam doibiadag wehsijj twehhejed mattp hedai ab wo swohog el
Kush hab kaij g Jiosh mat am i kei mat d wo uhgchu pahlk hab masma mat am i kei g Melkisedek
Mui ani haichu chum semmashchamimk ab amjed g Christ id hekaj Melkisedek
Mt wabshaba pi wo amich
Idani amki tash d Jiosh wohochuddam ch hab wo chum chuigk mamt hai ep wo ha mashcha
Kumtki eda koi si sap smai g wehpeg mashchama
Bam sha masma mam d wabsh kia al hahaas aal ch hegai wai wihbi ihe Â nam pi pi amichud g Jiosh neoki ab amjed g sapekam
Hegam mat wo geegeehogat ewohochudadag ed at wo samich g Jiosh neoki k wo smahchk mo haschu d sapekam ch haschu d pi apekam
