
Gd hu i si wehpeg att am emmashcha mamt gam hu wo sohhod g pi ap echegitoi k ab wo i swohoch g Jiosh  k wo e pahl wapko
T g Jiosh ab wo i emwuwhas muhkig t amjed k pi wo emlodai
Kutt heki hu emmashcha mamt ab wo ha taht hegam mat hab waap ab wo i swohoch g Jiosh k wo e hoigeidahu am ha wehhejed
Kut ab wo bei g gewkdaj g Hekia Sapekam Gewkdag hab masma mamt ahpim
Id o d hema hegam wehpeg mashchama am twohochudadag ed
K wabshaba haichu d ep hegai mamt ep wo smai
Mt heg hekaj pi heg wo wai aagad mo d si shondaj g twohochudadag
Pi at wo e nako hegam mat wo smahchk g Jiosh ch wo dagito mas gam hu ep wo sohhod g pi ap echegito k ep wo bei g wechij doakag
Heki o hu ha tonlid g Jiosh g haamichudadag
K g Hekia Sapekam Gewkdag am ha eda chikpan
Kut chum bei ihda wechij doakag  k chum smahch mo g Jiosh haichu ahga sape ch neid g Jiosh gewkdag  ch wabshaba wehs dagito ihda heg hekaj pi apekam
Heg o wa wepo mat ab ep sisish g Jiosh alidag kots t ab k si edawua am ep i e nohnogidk pi apekam wui
Kut pi wo shai e nako mas gam hu ep wo sohhod g pi ap echegitoi
Neh no hig pi woho mam hab elid g eees mat chum skehg wo bahidagt mat hekid wo juh
Kumt wo dagito hegai oidag mat wabsh g hoi wo i wuhshad
Pegih t hab wa masma wo emdagito g Jiosh mamtp pi haichu wehhejed wo skehgajk
Ni wabshaba hab emelid mamt woho e doibia k hab masma ab baich wo i bei g Jiosh hoigeidadag
Sap am haichu hab junihim ha wehhejed g ewehm wohochuddam ch hab wabsh kia junihim nam pi si pihk e elid ha hekaj
T g Jiosh wo schegito hegai mam haschu hab junihim
Tatchua ani mamt hab wa masma am hab wo junihid wehs edoakag oidam ch ab wo ai hegai mo g Jiosh ab tmakiog hahawa
Hegam mash wa heki hu ab swohochud g Jiosh ash sbahbagi ab nenida mat hab wo ha juni mash haschu hab kaij mat hab wo juh
Kumt ahpim hab wo wa masmak
Jiosh ash wa am si ahg g tshohshonbad Abraham mash haschu ab tmakiog  ab wui hab kaijch 
Hejel niwehhejed ani si mahgid mant ab wo si smhoigeid k ab mui wo i ha wuwhas g mamjedkam
Kutsh heg am wabsh sbahbagi nenida k am nei matsh wa g Jiosh am i shonwuich mat haschu am ahgi mat hab wo juni
Neh smahch ach mat am Jiosh tahgio aai wo i apech g hemajkam mat woho hab wo juh g haichu eahga
Pegih t g Jiosh am hejel e tahgio i apech g haichu eahga Abrahambad wui no pi pi hedai baich i geej mas am tahgio wo i apech
Bo masma am tchehgidch ahchim mach ab swohochud mat pi hekid am gawul wo juh g hab eelida
Kutt heg hekaj ab wo tgewkemhunad mat sap wo nahto g tdoibiadag
Jesus atsh am heki hu i wah dahm kahchim ch ed
Kuch heg hekaj smahch mat am wo i twahpki ahchim mach ab swohochud
Jiosh atsh am i kei matsh d wo uhgchu tpahligk chum hekid
Pi ash heg hekaj d pahl mas d papal ha amjedkam
Jiosh atsh am i kei hab masma matsh wa heki hu am i kei hegai mash hab chehgig Melkisedek
