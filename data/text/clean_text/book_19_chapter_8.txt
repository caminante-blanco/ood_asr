
Neh bo wa masma d uhgchu pahl g Jesus mant am i emtashogi
Kush g Jiosh ab si has elid ch am e wehm dahshch ekownal daikud ed
Jiosh kihdag o si swohom d gee cheopi ch pi d wabsh hemajkam hanahtoi
K heg eda am chikpan ihda si swohom uhgchu tpahlig
Uugchu papal at ab haichu wo chum iagchul Jiosh wui am wehhejed g pi ap hachuijig g hemajkam
T id hab waap wo wa juh g Jesus
K eda pi hiwgidas mas hab wo juh ia jewed dahm no ge d Levibad amjedkam
Do wai idam mo am thimdag chehanig ed hab wua g chuijig iagchulida
K eda g hachikpan wabsh tchehgidch g Jiosh kihdag ch hegai si swohom chuijig iagchulida
Jiosh atsh wa am chehgi g Mosesbad mo has masma g kihdaj an dahm kahchim ch ed
Kush wa neid g Mosesbad an kehkch doag dahm
Kush wa hab kaij g Jiosh ab wui 
Am ani mchehgid mo has masma g nikihdag
Kupt am wo ha ahgi g hemajkam mat hab masma am hema hab wo juh g ikus kih mat d wo nicheopigak
Neh hegam uugchu papal o am i chum ha wehmt g hemajkam heg hekaj heki hu hab elidaj g Jiosh
K wabshaba ihda wechij haichu hab elidaj baich i skehgaj no pi g Jiosh baich i skehg haichu ab tmakiog
K g Jesus baich i sap i twehmt heg hekaj
Pi at am hu hab wo juh g wechij apchuda g Jiosh matp g hekiukam sap am wo i tapech wehhejed
Neh bash kaij g Jiosh 
Ab o him g tash mant am wo nahto g wechij hab nielida am ha wehhejed g nihemajkamga
Kut pi hab wo masmak mo hegai mant am chum nahto am ha wehhejed g hageegedga mant eda ab i ha wuwhas Egypt jewed t amjed
Hegam o pi ap am hu hab junihim g haichu niapchuda
Kuni heg hekaj pi ha chegima
Nt wabshaba am hab wo juh g wechij haichu hab nielida am ha wehhejed
K d ihda mant am wo ooha g nichehanig hachegitoi ed ch am haiibdag ed
Kut woho d wo nihemajkamgak
Nt ahni d wo haJioshgak
Kut pi hedai wo shai ha mashcha g ewehm oodham mat wo snimahchk
Wehs at wo snimahchk chum as hedai wud wo k
Gm ant hu hab wo i juh g pi ap hachuijig k pi hekid ep wo chegitok
Neh bash kaij g Jiosh
K heg hekaj tasho mat hekit hegai heki hu thimdag chehanig k oi gam hu hab wo i e juh
