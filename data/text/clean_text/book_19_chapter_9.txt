
Am o apchudas heg eda heki hu chehanig mat has masma g hemajkam ab has wo elidad g Jiosh ch am ep apchudas mat g hemajkam am wo i kei g ikus kih mat hab d wo ahgak
Id ash wa an e eda kuhpi
K hegai wehpeg kih hab e aaga Hekia Sapekam Kih Sh id eda am haichug g lalampa chuhchakud ch mihsa
Sh heg ab mihsa g papal am doaw g pahn ch hekaj ab si has elid g Jiosh
Kush hegai hema ep kih hab e aaga Si Hekia Sapekam Kih Â Id ash eda am haichug g ohla iagchulidakud
Kush id ab g papal an memheid g sap uhw haichu
Kush am ep haichug hegai uhs washa mash d chehgida mach d chum Jiosh hemajkamga ahchim Tutuligo
Id ash wehsko e maishch g ohlakaj
Am ash id eda e dahshch g ohla haa
Sh id eda hai nuhkud hegai haichu hugi mash hab e aaga manna Kush am e chekch hegai Aaronbad usaga mash wa ab i iiwgi
Kush wa am ep e toakch hegai gohk kookmalk hohodai mo an ab oohanas g Jiosh chehanig
An dahm ihda uhs washa ash an nahtois g gohk anghil ch ab e wui gegok ch g eaankaj am ehkchulidch matsh hebai wo e iawua g ehedaj g haiagchulida
Id ash am e iawua matsh hekaj g Jiosh wo sha hoigeid k gam hu hab wo i juh g hachuijig
Pi ant am hu wo kia wehs haichu t tashogi ab amjed ihda
Neh bash wa masma wehs apchudas idam haichu
Sh g papal am i wahpk wehpeg kih ch ed wehs tashkaj ch am hab wua g echikpan
Kush wabshaba heg wai si uhgchu pahl ged hu i wapke heg eda baich kih hemho ahid ab
Kush g haichu doakam ehed am iagchulid Jiosh wui am wehhejed g echuijig ch hachuijig g hemajkam matp hems am hab juh pi mahchch mo d pi ap chuijig
Hegai Si Hekia Sapekam Kih o wepogidas g Jiosh kihdag
K g Hekia Sapekam Gewkdag am tchehgidch mo pi koi ab hu kuhpioks g Jiosh kihdag am twehhejed mo eda wabsh kia an kuhpi hegai kih
K d wabsh chehgida mo g haichu doakam ab iagchulid Jiosh wui
Pi at woho am wo i ha apech Jiosh tahgio
K heg hekaj am wabsh kia e kudut heg hekaj pi ap echuijig
Ihda heki hu chehanig o wa am ha chehgidch mat haschu wo koad ch has masma wo i e apechudad e lihmhunch am Jiosh wehhejed am hugkam mat hekid g Jiosh am wo i wechijid wehs haichu am twehhejed
Tsh wa id am woho hab e juh g Christ k d si uhgchu pahl am dahm hegai skehg haichu mash g Jiosh hab kaij matsh hab wo tjuni
Hegai apchuda mo am eda chikpan g Christ o baich i geej ch baich i sape mo hegai gee cheopi mani am heki hu ahg
Pi at g oodham am nahto
K pi d ihda jewed dahm haichu
Hemho at am i wah g Christ heg eda apchuda sap nahtok g tdoibiadag
Hegam mo d jewed dahm papal o wabsh g haichu doakam haehed am iagchulid
T wabshaba g Jiosh alidag g hejel eehedkaj ab tbehi g pi ha huhugedam doakag
Neh mash wa g haehed g siswat ch totolo ab e sihbanid ch g matai ab amjed g wisilo mehidag ab e nehnichud ha dahm g hemajkam mat wo ha chehgi mat wo i ha kegch g Jiosh heg amjed matp hems pi ap am hu hab junihim g ehimdag chehanig
Pegih t baich i gee haichu hab tjuni g Christ mat am i e dagito Jiosh wui k am twehhejed e muhkid
Hekia Sapekam Gewkdag o wa ab mahkch g gewkdag mat hab juh
K d hekia sapekam iagchulida
Heki achd hu tkudut heg hekaj pi ap tchuijig
T wabshaba g Christ am iagchul g eehed Jiosh wui mat am wo i tapech
Kuch am hahawa g Jiosh wehhejed chikpan
Bash kaij g Jiosh matsh ab wo tmah g pi ha huhugedam doakag k ab wo i twahpki ekihdag ed
T g alidaj am i apech ihda wechij haichu ahgaj twehhejed ahchim mo g Jiosh ab twaid
Muhkigaj at am i twuwhas matt pi wo ai g tnamkidadag heg hekaj pi ap tchuijig ab wecho hegai heki hu apchuda
Neh mat hema wo muh k am wo dagito g eahga mat hedai wo i ui g haichu enigaj
T hemho wa am wo e wohokamch mat muh ihda oodham
Kut am hahawa hab wo e juh g ahgaj
Pi at hab wo shai e juh g ahgaj mat wo kia doakad
T hekid wo i muh t hab haha wo e juh
Chum hems hegai heki hu apchuda am ha shahgid g Jiosh ch hemajkam at i e apech g ehedkaj
Mosesbad atsh wehpeg am wehs ha ahgi g chehanig mo has i masma an oohanas k am hahawa wasib g wisilo ch siswat haehed k g shuhdagi am i wehnad k id oos heg ab oohana mo an hab chuig g chehanig ch ab ha dahm g hemajkam
Batsh juh ihda am wa has mahs shaikaj mo hab e aaga hyssop ch kahwal wopo mo i wegiumdas
Kush wa hab kaij g Mosesbad 
Id o d ehed mat hekaj i e shonwuich g apchudaj g Jiosh mamt ab wo swohog elidad
Bash wa kaij ch hab waap masma ab oos g ehed heg ab ikus kih ch wehs haichu dahm mash hekaj am ihm g Jiosh
Do Jiosh chehanig am twehhejed ahchim Tutuligo mo wehs haichu e kegchud heg hekaj ehed
T g pi ap chuijig gam hu hab wo i e juh hab wai masma mat g ehed wo e iawua
Neh bo masma i e kegchud idam mo am wabsh oidch hab chuig hegai mash am Jiosh kihdag ed
T wabshaba g dahm kahchim apchuda hemho wa baich i sapekam iagchulidakaj wo i e kegch
Hegai Si Hekia Sapekam Kih ash am oidch hab junis g Jiosh kihdag
Tsh g Jiosh alidag pi am wabsh i wah heg eda k wabshaba am i wah Jiosh kihdag ed k idani am twehhejed neok am tahgio g Jiosh
Uhgchu tpahlig ahchim Tutuligo o wabsh g haichu doakam tmumajid ch ab Jiosh wui iagchulid
Tsh wabshaba g Jiosh alidag baich i sap iagchulida hab juh nat pi hejel e muhkid am twehhejed
Pi o hekid nahtois g hachikpan g uukchu tpapalig
K heg hekaj muikko hab junihim
Tsh wabshaba g Jiosh alidag wabsh hemho hab juh k pi muikko e muhkid am twehhejed
Neh k hab masma tasho mat sap nahto g echikpan mat gam hu hab i juh g pi ap tchuijig
Kush hemu hahawa e aihim mat g jewed wo huhug
Am o apchudas mat hemho wa wo muh g oodham hemho k heg i dahm ab wo ai g gee lodaita tash
Bat wa masma g Christ hab waap hemho am i e dagito twehhejed k gam hu hab i juh g pi ap tchuijig
T id pi am hahawa ep d wo chikpanajk
Tsh wabshaba ia ep wo i e maskogi mat wo tdoibia ahchim mach ab si hiwig ch ab nenida mat ab ep wo jiwia
