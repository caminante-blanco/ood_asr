
Am ad i haasa haichu tshelini g Jesus ahchim gamai gohk echuhchai k gam hu hahawa him k atsh an i ha mashcham k ha mihshmad mo an aai mia kihhimag
Kumd wa eda am wabsh kia kuhpch hegai John mad am i shonwuich g pahl wakona
Sh hegam mad ab si wecho e mashcham am ahgid mo haschu chikpan hab wua g Jesus
Kutsh am hai ha cheha mat am wo hihim k ab wo kakke mas woho d Jiosh si Kehsha
Kudki am dada  k ab kakke g Jesus ch hab kaij Ab o tchehani g John matt ab wo mkakke maps woho d Jiosh si Kehsha aha nat ab hahawa hema wo i wuhsh mat d wo hegaik 
D eda g Jesus am ahg g ekehg haichu eahga ch ha dodajid g kokodam ch hab hahawa kaij ab ha wui hegam John chuhchai Am g uhpam wo hihim k wo ahgi g John mam haschu i kah ch haschu i neid
Ha ani dodajid g pi ha dodajidam kokodam ch pi neneadam ch pi hihimidkam ch pi chechkaidkam ch ha chechegitoichud g koi ch am ha ahgid g shoigkam mat g Jiosh wo ha doibia
T g Jiosh ab wo semhoigeidad mamtp hedai ab wabsh wo nihiwgad 
Neh d amjed gam hu uhpam hihi
D g Jesus am haichu ha ahgid g hemajkam ab amjed g John ch hab kaij Neh am amt wa hihim k ab kaiha g John
K wa eda am oimmelhim pi apkokam jewed ch ed
Kumt pi woho am hu wo i wuwha wui matp d wabsh spehegi oodham ch am gawul wo wuad g eneoki
Pi o an aai e wanchkwua g John
Kumt pi hema sneidam mo skakaisim e enigadadch
Hegam mo hab masma e enigadadch o si skakaisim kih
Neh heg amt skaim haichu i tashogiddam k heg wa woho kah
K g John am baich haichu k ed ep kehk
Heg o hab ahg g Jiosh ch hab kaij 
Am ant wo hema i maskogi mat am wo i ha apech g hemajkam am wehhejed g si niKehsha jiwhiadag am jewed dahm
Neh bash kaij g Jiosh
Kunt wo emahgi mo g John wehs hemajkam ha baich d i si shas haichu
T wabshaba am wo i e chehgi g Jiosh kownaltalig id dahm jewed
T hahawa chum hems g si pi haichukam Jiosh ab hiwigdam baich d wo i shas haichuk mo hegai John
Mui hemajkam chum wa g pi ap hemajkam o am i wahpk Jiosh kownaltalig ed ab i amjed mat g John ab i ahgahi g haichu eahga
Wehsijj g kekelibad Jiosh haichu i tashogiddam o am ahgachug mat wo e chehgi g Jiosh kownaltalig
K hegai tchehanig mat g Mosesbad ab bei Jiosh t amjed hab waap tashogid mat wo e chehgi
Neh heki ash hu si ha mihshmad hegai kelibad Jiosh haichu i tashogiddam mash hab chehgig Elijah
K g Jiosh oohana hab chuig matsh hema ep wo i wuhshani k hab wo masmak mash wa hegai
Pegih ihda John o d hegai mat an wo i wuhsh
Neh am g wo sap i aamichud ihda 
D hab ep kaij g Jesus Hegam mat pi ab hu wohog el g John k pi ab hu nibei o hab masma pi ta wepoma mo g aal
Neh tp hems am wo chichwid g aal ch hab wo ha ah  Am att emgehged g e hohontam hapiastakaj
Kumt pi e waila
Am att nei g muhki nei
Kumt pi shai shoshani  Id ani hab ahg mat g John ab i wuhshani k pi ihe g nawait ch muikko pi e gegosid e hoigeidahunch Jiosh wui
K muijj hab kaij mo g jiawul an uukch g chegitoidaj
Nt ahni ia jiwia Jiosh si Kehsha k wabsh chum hedai ha wehm nigegosid
K muijj hab kaij mani sbanma ch siidag ch d hanawoj g sta kekeidamakam lial ha kowlantdam ch hegam mo pi ap oid g tchehanig
Neh bo masma pi ta wepoma ch im hu hab wabsh i juh g Jiosh amichudadag
K wabshaba hegam mo ab swohochud g wohokam am chehgidch mo d wohokam 
Mui kihhim ed ad wa am hab junihim g shasig haichu g Jesus
D eda muijj pi gam hu sohhod g pi ap echegitoi ab kahk
D g Jesus si sha kehid  ch ab kaij Mui shasig haichu ant am hab juh Korasin ch Bethsaida kihhim ch ed
Kutki eda muijj amai pi ab hu niwohochud k heg hekaj ab wo bei g skook enamkidadag gee lodaita tash ch ed
Hegam mo am kih Tyre ch Sidon t am ch pi gee mahch ab amjed g Jiosh at pi am hu hugkam wo bei g skook enamkidadag
Tp hems ab wo i e shoigchud k gam hu wo sohhod g pi ap echegitoi matp wo nei ihda shasig haichu
Capernaum t am hemajkam o ab si e haschud
T wabshaba g Jiosh gam hu wo shul Jiawul kih ed
Hegam mash wa am kih Sodombad t am at gam hu wo sohhod g pi ap echegitoi matp wo nei ihda shasig haichu
Kut pi wo chum padch g hakihhim
Idam at pi am hu hugkam wo bei g skook enamkidadag mat g Capernaum t am hemajkam mat hekid wo e ai g gee lodaita 
D g Jesus am hahawa e hoigeidahun k hab kaij Niohg Jiosh dap kownal wehs haichu dahm
K hab d melida mat pi hedai wo e nako mas hejel wo samich g haichu mahga
E o ehstokch am ha wehhejed g schu aamichuddam ch haichu smahchim
Kup wabshaba am ha chehgid idam mo haichu smahchimk hab masma mo g aal
Ni heg hekaj ab si mhoigeid 
D hab ep kaij ab ha wui g hemajkam Niohg at wehs haichu ab nimah
Pi o hedai snimahch ch heg wai niohg snimahch
K pi hedai mahch g niohg
Ni ahni wai smahch ch hegam ehp mani hedai i ha wui tashogid
Ab g wo i e dagito niwui wehsijj ahpim mam d gewpkokam
Kunt ahni ab wo i emmah g ulinihogig
Pi o hasig g nihimdag ch pi wechima wo i emmohtoi haichu
Si ani shemajima ch ab wabsh nishoigchud
Kumt ab niamjed wo smahch k wo e ulinihogidad
Hegai mant ab heheejel wo emmohtoi at wo shawkk nant pi am wo i emwehmajk hab sha masma matt wo tmakodadch g yehwakaj Neh bo kaij g Jesus
