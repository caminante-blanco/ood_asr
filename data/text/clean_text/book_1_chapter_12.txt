
Kuchd am hu hebai hihim tmihshmda tash ed
K am eshas g pilkani wohg huhugid an
Kutt bihugk k hekaj ab ha wohni g pilkani ch i mohon ch koa
Kudki tneid hegam Palasi ch hab kaij ab Jesus wui Nehe melchkwua o g tchehanig mo id hab wua mihshmda tash ch ed 
D g Jesus hab kaij ab ha wui Bo wabsh masma hab e wua matsh wa g Davidbad
Pi amtki chegitoi matsh heg has e juh am si i bihugimk
Bo chuig g Jiosh oohana  matsh am i wah gee cheopi ch ed k am ui g pahn k huh hegam ha wehm mash am wehmaj
K d hegai pahn mo am e toaw k ch hegam d wai hawuikam papal
T eda hemho wa am hab e juh
K heg hekaj am wa sape
Am g ep wo oidahim mo g papal am hab junihim g echikpan gee cheopi ch ed mihshmda tash ed
K eda g Jiosh pi ha mohtoid g chuijig no pi hemho wa am hab junihim g echikpan gee cheopi ch ed
Kuni ahni baich d i si haichu mo g gee cheopi
An o oohadag mo hab kaij g Jiosh 
Sap am hab wua g iagchulida ab niwui
K wabshaba baich d i si haichu mamt wo shehemajimak
Neh pi amt ab hu wo ha mohtoi g chuijig hegam mo pi d chuijkam mamtp woho wo samichudad ihda
Pi am amichud mani ahni d Jiosh si Kehsha ch gewkdag am dahm g mihshmda tash 
D am ha dagito g Jesus
Kuchd gam hu hihi hema wui g cheopi
D am hema daha g oodham mad g nowij mahnikodag
D am hai g oodham ab haichu sabchudamk g Jesus ch ab kakke No hiwgidas am tchehanig ed mamt wo ha doaj mihshmda tash ed 
D hab kaij g Jesus ab ha wui Matp hems hema g emkahwaliga am wo gei wag ch ed mihshmda tash ed
Namt hig pi wo chikpan k wo i wuhshad
Oodham o baich d i si haichu mo g kahwal
Pegih k g tchehanig am thiwgid matt am hema wo i wehmt mihshmda tash ed 
Neh bad kaij ch hab hahawa ahg g mahnikokam Ab g si i shelin g enowi Kud am wabsh i chum shelin k am wai hekaj apet
D amjed gam hu hihi g Palasi k e wehm aaga mat has hig masma wo mua g Jesus
D am i kah g Jesus mash am smuamk k gam hu hih ab amjed amai
Kud mui hemajkam am i oi
D wehs ha dodaj g kokodam  ab si ha chehanich mat pi hedai haichu wo ahgidad ab amjed
Neh bad wa masma hab e juh hegai matki g Isaiabad heki hu wai ooha matsh hab wo e juh
Oohanaj o hab chuig mash g Jiosh an aaga g si ekehsha ch hab kaij 
Id o d si niKehsha mat d wo nipionagk
Ab ani si tatchua
K si nitatchui oidch hab masma
Ab ant wo mah g Hekia Sapekam niGewkdag
Kut am wo ha ahgi g wehs hemajkam mant sap wo ha aappe
Pi at wo ha neowinad ch pi wo hihnkad ch pi wo skaidam amogad am kahya ch ed
T wo ha doibia hegam mat chum alo pi wo e nako hab masma mamtp hems ahpim wo doibia g eees mo i gehsim
Am at wo ha gewkadch am hugkam mat wo gewito g pi apekam
T wehs nahnko mahs hemajkam ab ab wo i e gewpkai
D hai g hemajkam am hema uapa g oodham Jesus wui
Kudki id pi nead ch pi ha neok nadki pi g jiawul an uukch
D g Jesus doaj ihda oodham
D hahawa e nako mad neok k ep haichu neid
D g mui hemajkam ab si has i el ihda k hab kaij Shahag wepo mo id d hegai Davidbad amjedkam mach ab nenida 
D am i ha kah hegam Palasi k hab kaij Moki g jijawul hageejig ab mahkch g gewkdag
Kuki heg hekaj gam hu hab i ha wua g jijawul ab ha amjed hegam mo an ha uukch 
D g Jesus smahch mo haschu am chegito ch hab kaij ab ha wui Smahch am mat g oodham wo padch g hejel ejewedga o g hejel ekihhim mat ab aai wo e cheggia
T g ewehm kihkam hab waap wo padch g hejel ekihdag mat ab aai wo e cheggia
Pegih t has hig masma g ge Jiawul pi wo padch g hejel ekownaltalig matp ab wo sha nimah g gewkdag mant am wo i ha wuwhas g piongaj
Neh hegam mo ab si emwecho e mashcham o hab waap i ha wuwhasid g jijawul
Kum eda pi hab masma hab ha elid mo g Jiawul ab ha mahkch g gewkdag
Pegih id o am wohokamchud mo pi woho hegai mam hab chum elid
Hekia Sapekam Gewkdag o ab nimahkch ihda gewkdag mani hekaj gam hu hab i ha wua g jijawul
K id am wohokamchud mat heki hu in i wuhsh g Jiosh kownaltalig emshahgid
Neh wohppoid ani g ge Jiawul hegam mo an ha uukch
Kum smahch mat pi hedai wo e nako mas am hu wabsh wo wah hema kih ed mat wo shaahamak k am wo ui g enigaj heg hi wa matp wehpeg wo wulsh
Hegai matp hedai pi ab hu wo i niwehmajk o ab niwui kehk ch wabsh ha gantan hegam mani sha doibiamk
Wehs o gam hu hab i junihog g pi ap hachuijig g Jiosh
K wabshaba si geej g emchuijig mamtp ab wo has ah g Hekia Sapekam Gewkdag
T g Jiosh pi hekid gam hu hab wo i juh
Im at hu hab wo i juh g Jiosh g chuijigaj hegai mat ab wo has niah ahni Jiosh si Kehsha k wabshaba pi hekid gam hu hab wo i juh g chuijigaj hegai mat wo has ah g Hekia Sapekam Gewkdag
Mt wo smai mas hedai d sapekam oodham hab masma mamt wo smai mas skehgaj g bahidkam uhs
Skehg uhs at wo skehg bahidagt
T g pi kehg uhs wo pi kehg bahidagt
Ahpim Palasi am hab sha masma mam d kohkoi ch pi wo shai e nako mams skehg haichu hab wo chei nam pi d pi apekam ch hemho wa am hab wo chei mo haschu am hab i chuig emihbdag ed
Skehg haichu o am hab chuig ihbdaj ed g sapekam oodham
Kut heg skehg haichu hab wo kaijjid
K pi kehg haichu am hab chuig ihbdaj ed g pi apekam oodham
Kut heg pi kehg haichu hab wo kaijjid
Id ant hab wo chei mat hemho wa wehs haichu am wo mahsko e wua lodaita tash ch ed mam haschu has i kaij id dahm jewed
Jiosh at wo hekaj g hejel emneoki mat wo emlodai chum hems g spehegi emneoki 
D am hai haichug g chehanig tmashchamdam ch Palasi ch hab ahg g Jesus Ha mashchamdam ab g tchehgid g shasig haichukaj maptp woho d Jiosh si Kehsha 
D hab kaij g Jesus Si o hig woho pi ape ch mehk ab amjed g Jiosh hegam mat pi ab hu wo nihiwgam k hoip nei g shasig haichu
Heg ant ab wo wai ha chehgi mant am oidk hab wo nijuh hegai Jiosh haichu i tashogiddam mash hab chehgig Jonah
Id ash wa waik tash oidam am haichug gee watopi wohk ed
Neh nt hab wa masma waik tash oidam am wo kahchk hihaini ch ed ahni Jiosh si Kehsha
Jonabad ash wa am ha ahgid g Ninevah t am hemajkam g Jiosh haichu ahga
Kutsh wa gam hu sohhod g pi ap echegitoi k hab pi ab hu wo e chuijigch gee lodaita tash ch ed
Ni ahni baich d i si haichu mo g Jonabad
Kum eda pi ab hu nikaiham ch heg hekaj ab wo motoig g chuijig lodaita tash ed
Mehkjed atsh ab i hih g uwi kownal ab Sheba jewed t amjed matsh ab wo kaiha g Solomonbad haichu mahchig
Ni ahni baich d i si haichu mo g Solomonbad
Kum eda pi ab hu nikaiham ch heg hekaj ab wo motoig g chuijig lodaita tash ed 
Kud hab ep kaij g Jesus Matp hems g jiawul an wo hema uukch g oodham k wabsh wo dagito mat am hebai ep wo e ul
Kut hegai oodham wo i chum kegch g edoakag
T wabshaba g jiawul pi hebai wo chehg
K hekaj hab wo i e ah Mo hig woho d nikih hegai oodham
Nt hig am uhpam wo hih wui Kut wa woho am wo uhpam him k wo cheh mo am wabsh jeg ch si kegchudas ch hehosimhunas
T am haha wo him k wewaak ep wo ha uapa g jijawul
T idam baich wo i pi apek ch am wehmaj wo i chiwia
T ihda oodham baich wo i pi apek mo wa ga hu i heki hu
Neh bat wa masma hab wo e juh hegam mat pi gam hu wo sohhod g pi ap echegitoi 
Am ad wabsh kia ha wui neok g hemajkam g Jesus
Kud am haha wabsh dada g jeej ch wepngaj sneidamk
D wabshaba si muij g hemajkam an wehgaj
Kud heg hekaj gam hu wabsh mehk gegok
D hema hegam mo an wehgaj gegok g Jesus hab kaij ab wui Mjee ch mwepnag ash am hu gegok ch smneidamk 
D g Jesus hab ahg Neh idam mo ab nikaiham o heg wa wepo mo d nijee ch niwepnag
Hegam mat hab wo junihid g niohg Jiosh tatchui o hab masma mo d niwepnag ch nijee 
