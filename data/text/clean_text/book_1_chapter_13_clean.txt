
Heg wai tash ed achd gam hu hihi Galilee Kahchki wui
D am i chum dahiwua g Jesus mat wo tmashcha
Kud wabshaba shai mui hemajkam an e hemapai wehgaj
D heg hekaj gan hu i chesh g Jesus wahlko ch ed k an dahiwua k amjed ha mashcham
D g hemajkam an gegok shuhdagi koa an ch amjed ab kaiham
Kud mui haichu ha tashogid g wepogida ahgakaj ab amjed g Jiosh kownaltalig
Id o d haichu ahgaj mo hab kaij 
Am ant hees wo i emtashogi g Jiosh kownaltalig wepogidch mat hema an i chum gantad g ekaichka eoid ed
T hai gan hu shul wohg ch ed
T g uuwhig am dada k koito
T hai gan hu shul waw t ab mo pi geej g jewed k ab ha hekaj hi wa chum i wuhsh no pi pi an hu juhk g jewed
T ab i chesh g tash
Kut wabsh gaksh no ge mehk tatk
T hai gan hu shul shai ch ed
Kut g shai ab i geege k ha kokda g haichu esha
T wabshaba hegam mat an sap shul moihuna ch ed an wuhshani k mui ab kait
Hai at siant ab kait ch hai chuhdpo wehstmahm ch hai waikko wehstmahm  Kud hab hahawa ep kaij g Jesus Neh am g wo sap i aamichud ihda 
D am hahawa i e hejelko
Kuchd am wui hihim k ab kakke mas haschu ahgch pi ta amichudam ha mashcham g haichu wepogidakaj
D hab kaij Nt wo emahgi mo has d ahga no pi g Jiosh emhiwgid mamt wo smai mo haschu hemu am maskogid ab amjed g ekownaltalig
Ni wabshaba heg wai ha ahgid haichu wepogida ahga hegam mo pi ab hu wohochudamk
T hab pi wo amich haichu ab amjed g Jiosh kownaltalig
Hegam mat sap wo hekaj g eapedag at baich ep wo i nei
T hegam mat pi ap wo hekaj wabsh wo heb hu wua
Heg ani hekaj g haichu wepogidakaj haichu ha ahgid 
Mat pi wo amich chum as wo haichu neid k wo haichu kah 
K hekaj am wohokamchud hegai mo an hab chuig Isaiabad oohana ed mash wa hab kaij Jiosh
Bo chuig 
Chum am hekid ab kah g haichu niahga ch ab neidchug g niapechuda ch wabsh pi amichud 
no pi g emchegitoidag wabsh skohmagi
Heg o wa wepo mamt am si ha kuhkp g ewuhpui ch enahnk mamt pi wo neid k pi wo kah k pi wo amich nam pi pi e nohnogidamk ab niwui
Kunt heg hekaj pi am hu wo i emapech
Neh bo chui g g Jiosh oohana
Kum eda ahpim pi hab shai mahs mo hegam mash pi amichud
Jiosh o ab semhoigeid
Kum sap samichud mam haschu i neid ch kah
Nt wo si shel emahgi mo muijj g kekelibad Jiosh haichu i tashogiddam ch Jiosh hemajkamga chum si tatchua mat wo neid k wo kah ihda mam haschu i neid ch kah idani
K wa wabshaba pi hab mahs am ha wehhejed
Am ant haha wo emahgi mani haschu chum emmashcham id hekaj haichu niahga ab amjed g haichu eshdam
Heg kaichka ani wepogid g Jiosh haichu ahga
Id o am e gantan ha shahgid g hemajkam hab masma mo g haichu kai
K eda hai pi amichud no pi g haiibdag skawpk hab sha masma mo g wohg
K g Jiawul am wabsh spehegi ha wohppoid mo haschu i kah
K hai g haiibdag hab sha masma mo hebai pi geej g jewed ab waw t ab
K idam si shohhoid ch kah g Jiosh haichu ahga  ch wabshaba pi wihnam ab hu uukch ch am hi wa hees wo i schegitokahimch
T oi wa g kudutadag ab ha wui wo i hih
Kumt wo ha shoigch id hekaj Jiosh haichu ahga
T ha hekaj wabsh wo tai i shul
K hai g haiibdag hab sha masma mo hebai sshaig
K am ha shaijidch g pihk haelidadag ch shakaisdag
Kut pi haichu wehhejed wo skehgajk am Jiosh wehhejed
K hai g haiibdag smoik hab sha masma mo g moihuna
Idam at wo samich g Jiosh haichu ahga k am wo ahgachugad matp hems hai siant ab ep wo ha baiha k atp hems hai chuhdpo wehstmahm k hai g waikko wehstmahm ab ep wo ha baiha 
Jesus ad am hema ep ha ahgi g hemajkam g haichu wepogida hab kaijch Am ant baichu ep wo i emtashogi g Jiosh kownaltalig wepogidch mat hema ei g skehg kai eoid ed
T am hu hebai haha wabsh hema jiwia g obgaj chuhug ch ed mo wehsijj kohksh k g shai kai am ei ha shahgid g pilkani k gam hu hahawa ep hih
Kut am i wuhsh g ees k ab i mudadt
T am hahawa smasma i wuhsh g shai
K hab kaij g eshdam pionag S hebai amjed i wuhsh g shai mapt wa eda tmah g skehg kaichka 
K hab kaij am ha wui Niobga at hab juh ihda 
K hab hahawa ep kaij g piongaj Natt am wo i ha huhpsh hegam shai 
K hab ha ahg Piaa
Mt wo am hu wabsh g pilkani ha huhpsh
Am g wabsh wo hiwgid mat am e wehm wo wuwha
T ab wo e ai mat wo e hih
Kunt hab haha wo ha ahgi g hihkdam mat g shai wehpeg am wo ha huhpsh k am wo i hemapad k ged hu wo mehid k am haha wo i hemapai g pilkani k ged hu wo i baiha Neh bo kaij g haahmo 
D am hema ep ah g haichu wepogida g Jesus hab kaijch Am ant hees wo i emtashogi g Jiosh kownaltalig am wepogidch g haichu kai
Neh heg am eesha mo al chumaj ch oi wa am wo wuhshani k haas wo i geeda mo g sehheg uhs
Tp hems g uuwhig an ab wo koksht
Pegih t hab wa masma wo gee i geeda g Jiosh kownaltalig chum as al chum am wo shonwua 
D am hema ep ah g haichu wepogida g Jesus hab kaijch Jiosh kownaltalig o hab waap wepogidas mo g jewajidakud
Heg amt wo be k am wo wah wehnadk g chui k am hees wo i dai
T wo chehmo g wahga mat wehs am wo i kopodka
Pegih t g Jiosh kownaltalig hab wa masma wo chehmo g jewed 
Jesus ad haschu i ha ahgid g hemajkam ch heg wai hekaj haichu wepogida ahga
Heki atki hu wai ooha g kelibad Jiosh haichu i tashogiddam mat id am hab wo wa e juh
K hab chuig g oohanaj 
Haichu wepogida ant wo hekaj k am wo ha ahgi g hemajkam hegai mo pi hekid shai se mahch ga hu i shohshonk amjed
D g Jesus gam hu ha dagito g hemajkam k ged hu i wah kih ch ed
Kuchd am wehmaj hihim k ab hahawa kakke mas has d ahga hegai wepogida ahga ab amjed g shai mo am tahgid
D hab kaij Heg ani wepogidas mo g haichu eshdam ahni Jiosh si Kehsha
K g oidag d ihda jewed
K g skehg kai d hegam mat wo e doibia k am wo haichugk Jiosh kownaltalig ed
K g niobga d jijawul hageejig
K g eshaj d hegam mat pi wo e doibia
Hihka tash o d lodaita tash
K hegam mat hab wo juh g hihka d anghil
Hegai shai mehidda o hab d ahga mat g pi ap hehemajkam gam hu wo i e shul jiawul kih ed mat hekid wo i e ai g lodaita tash
Am ant wo i ha chuhcha g anghil ahni Jiosh si Kehsha
Kut ab wo i hihi jewed wui k gam hu hab wo i juh hegai matp haschu am wo i emwua pi apekam ch ed  k gam hu wo ha shul g pi ap chuijkam mei ch ed
T idam wo si shoanid ch ga hu wabsh wo i si e kiisch nat pi wo shai si skook haichu nakogad
T am hahawa wo si tondad g sapekam hemajkam eohg Jiosh kownaltalig ed
Neh am g wo i aamichud ihda ahpim mam kah 
D am hema ep ah g Jesus g haichu wepogida ahga hab kaijch Jiosh kownaltalig o heg wepogidas mo g snamkig haichu mat am hema ehsto oidag ch ed k hahawa muh
T am hema haha wabsh chehg k am wabsh uhpam i maishp k si shehgig ch am i wehs gagda g haichu eeniga k am hahawa uhpam ep him k wabsh wehs ha nolawt ihda oidag 
Kud hab ep kaij g Jesus Bamt masma wo sbehim g Jiosh kownaltalig mat g snamkig hohodai nolawtdam wo sbehim hegai mat wehs ha baich wo i skehgajk
Heg at wehs wo gagda g haichu eeniga mat wo e nakog k wo ha nolawt hegai snamkigchu 
D hab ep kaij g Jesus Am ant hees wo i emtashogi g Jiosh kownaltalig am wepogidch g waptopi uikud chuagia
Heg at am wo wua g waptopi ha uudam shuhdagi ch ed
T am wo e baiha g nahnko mahs waptopi
Kut am wo i wanchkwua shuhdagi hugid an k am wo dahiwua k wo i ha gawulkad k hegam wo e toi mo skehgaj k g pi kehg waptopi gam hu wo nehnich
Bat wo wa masmak mat hekid wo i e ai g lodaita tash
Anghil at am wo aai hihim k am wo i ha gawulkai g pi apekam hemajkam  k ged hu wo ha shul mei ch ed
T idam wo si shoanid ch ga hu wabsh wo i si e kiishch nat pi wo shai si skook haichu nakogad 
D g Jesus ab hahawa tkakke Namt am wa samich wehs ihda 
Kuchd hab kaij Heuu 
D hab hahawa ep kaij ab twui Pegih mt hahawa pi wabsh g Jiosh heki hu oohana wo ha mashchamad ch wabshaba id wehnadk ep wo ha mashchamad wechij mashchama ab amjed g Jiosh kownaltalig 
D g Jesus am i haasa ah idam haichu wepogida ahga
Kuchd gam hu hihi Nazareth wui mo am d si kihkam
D g Jesus am haichu ha mashcham hacheopi ed
D si has elid hegam mo am kah ch ab wabsh aai i e kakke Kus hebai mai wehs ihda amichudadag ch ihda shasig haichu
No hig pi woho d alidaj hegai tnawojbad mo d huk chikpandam
No hig pi g Mary d jeej ch g wepngaj d James ch Joses ch Simon ch Jude
Ia o wa kih g uuwigaj
Kus hebai mai wehs ihda  Neh bad kaij ch wabsh pi haichuch
D hab kaij g Jesus ab ha wui Jiosh haichu i tashogiddam at chum hebai ab wo si has e elidad
T wabshaba g si kihamkam oodham ch wehmaj kihkam pi ab hu has wo elidad 
Neh bad kaij ch pi mui shasig haichu hab juh amai no pi pi ab hu wohochud idam mas d Jiosh si Kehsha
