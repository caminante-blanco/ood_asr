
D eda am hahasko hai d hakokownalig g Tutuligo ch d giik
D idam am hema d kownal Galilee chekshani ch ed ch hab chehgig Herod
Kumd eda wehsko aaga g Jesus
Kush id hab ha ahgid g ehahaichuga Heg oki d hegai mo wa ha pahl wapkonahim ch hab chehgig John
Mua ant
Kutki wabshaba uhpam e chegito k hekaj hab e nakog mat hab wo juh g shasig haichu 
Herod atsh wa an bei g John k wulshp k ged hu si kuh am wehhejed g ehohnig
Id ash hab chehgig Herodias ch ash d chum hohnigaj g Herod wehnag
Kush heg hab chehgig Philip
Tsh g Herod ehs g hohnigaj
Sh amjed g John chum hekid hab a aaga Mo pi shai hiwgidas maps g ewehnag hohnig wo ehs Kush g Herodias heg hekaj ahgid g Herod mat ged hu wo si kuh
Tsh g Herod chum smuam nash pi am ahg g pi ap hachuijig
K wabshaba g Tutuligo hab kaij mo d Jiosh haichu i tashogiddam
Kush sha ehbid ch hekaj pi mua
Kutsh am i e ai g Herod mahsidag
Sh gee piastchud
Tsh g Herodias uwi mad am e waila ha tahgio
Tsh g Herod si shohhoi ihda  k wehs ha kaichudch si skaidam hab kaij mat hemho wa wo mah mat haschu ab wo i tai
Sh g jeej hab ahg mat hab wo chei mat ab wo mah g mooj g John am hoashaa ch ed dahshk
Tsh wa woho heg ab tai
Kutsh si pi ap e taht g kownal
Sh wabshaba wehsijj kah mo has i kaij
Tsh heg hekaj pi e nako mas pi am hu hab wo juh  k am hahawa hema cheha g shondal mat an wo him k wo shonch g John moo
Tsh wa woho hab e juh k am hahawa uapa g mooj am hoashaa ch ed dahshch k ab mah ihda uwi
Kut ihda gd hu hahawa epai mah g ejee
Kutsh am hahawa dada hegam mad ab si wecho e mashcham g John k am bei g honshpadaj k ged hu chehg k am hahawa hihim k ged hu ahgid g Jesus
D am i kah g Jesus mamt mua g John k am hahawa gam hu hejelko shimimk
Kuchd an dadhaiwua wahlko ch ed k gam hu aigo i chehchsh haabjed
Dki wabshaba kah g hemajkam k gn hu i bihbij wabsh hihimk
Kuchd am dada k am wabsh i chum huhud
D eda muijj am heki hu haichug g hemajkam
D g Jesus si i sha hoigeid k ha dodaj g kokodam
D gam hu si i juh
Kuchd am wui dada g Jesus k hab chum ahg Neh mehk at wai juh
K eda ia hu wabsh si jegko
Am g ha ahgid g hemajkam mat gam hu wo hihi kihhim wui k wo ha nolawt g haichu hugi mat wo huh 
D hab kaij g Jesus ab twui Ahpim amt wo haichu ha mah mat wo huh 
Kuchd hab kaij ab wui Pi ach gee haichu edgid
Al hetasp sismito ch gohk waptopi ach am toakch 
D hab hahawa ep kaij g Jesus Ab g wo i uukai Kud am e uapa
D am hahawa ha cheha g hemajkam mat am wo dadhaiwua washai ch ed
Kud am dadhaiwua
Kud am ui ihda hetasp sismito ch gohk waptopi k am e dahm i nen k ab hoigeel g Jiosh k am hahawa hahain k ab tmah
Kuchd gam hu aai ha mahkhi g hemajkam
Kuchd wehsijj hug k kokwod
Kuchd ahchim chuhchaij an hahawa i uihim k uapa g wihpiidaj mat am hui gamai gohk hoha wo ha shuhshud
Kuchd am hu d i hetasp mihl chechoj ch muijj g uuwi ch aal ehp
D am hahawa tahgi g Jesus matt gam hu aigo wo hihi
Tsh heg am wo wii k am wo ha ahgi g hemajkam mat gam hu wo hihi ekihki wui
Kuchd an i chehchsh wahlko ch ed k gam hu hihi
D g Jesus am ha dagito g hemajkam
Kud gam hu himto
D am hahawa hejel i chesh kawulk dahm k am e hoigeidahu
D am i hud
D am wabsh kia hejel haichug
D g twahlko gam hu si eda i cheka g shuhdagi
Kud g hewel ab si sgewkam meh ab twui
D g shuhdagi tootonk am si aai hab twua wehs schuhugam oidk
Kud koi mahsi
D ab hema him twui an wabsh shuhdagi dahm
Kuchd ab i neidok si sehbeni ch si hihnk ch hab kaij mo d wabsh kokoi
D ab hahawa si twui neok ch d Jesus ch hab kaij Pi g wo shai niehbenid
Dani ahni
Mt oi wo sap e taht 
Kud g Peter si skaidam hab kaij ab wui Nikownalig maptp d wo ahpik ch ab wo i niwai
Nt ab wo i hih mwui an wabsh shuhdagi dahm 
D hab kaij g Jesus Oi g ab i hihm 
D wa woho ab i hud wahlko tamjed k am wui i hih shuhdagi dahm
D wabshaba am wabsh si sgewkam hewed
D g Peter si sehbenid k gam hu wabsh i wachumkahi shuhdagi ch ed k ab si e shoigchud k hab kaij Nikownalig nidoibiani 
D ha hekaj am i wuhshad g Jesus k hab kaij ab wui Pi apki ab hu si nihiwig 
D ged hu hahawa e wehm i chehchsh wahlko ch ed
D am wai hekaj huhug g hewel
Kuchd ab hahawa si has elid ch ab ihm g Jesus ch hab kaij ab wui Woho apki d Jiosh alidag 
Ga achd hu aigo i chehchsh k ab dada Gennesaret t am
Kud g hemajkam samich g Jesus k hekaj ab i ha wai g kokodam wehsko an heg oidk chekshani
Md ha uapa Jesus wui  k ab si e shoigchud k ab ahgid mat chum hems wabsh g kahbaj hugidag an wo taht
Kud sap ha doda mad hedai an i taht
