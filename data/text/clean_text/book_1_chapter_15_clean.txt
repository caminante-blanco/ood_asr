
D am hai dada g Palasi ch chehanig ha mashchamdam ab Jerusalem t amjed k ab kakke g Jesus hab kaijch  K haschu ahgch g mpionag pi ab hu wohog elid g haichu hamashchamadag g kekelibad
Neh e o gegosid pi am hu thimdag oidch ha wapkonk g enohnhoi 
D hab kaij g Jesus ab ha wui M ahpim haschu ahgch pi ab hu wohog elid g Jiosh chehanig ch wabsh g hejel ehimdag am hab junihim
Id o d chehanigaj g Jiosh mo hab chuig 
Ab g si has wo i ha elidad g eohg ch ejee 
ch id ehp 
Mat hemho wo wa e muhkid hegai mat hedai wo sha skookam has ah g ejehj
Kum eda ahpim ha mashcham mat pi ab hu has wo ha elidad ch ab ha wui hab wo chei Mah ant g Jiosh hegai mat haschu ab d wo i chum emwuikamk  Kum hab masma im hu hab wabsh i wua g Jiosh neoki ch am ha mashcham hegai mo haschu d wabsh oodham hanahtoi
Bam wabsh se junimk mam ab has elid g Jiosh
Kuki wabshaba g Jiosh hab emahg ch hab kaij ihda matki g Isaiabad an ooha 
Hai idam mo d chum nihemajkamga o hab kaij mo ab si has nielid ch ab niihm
K wabshaba g haiibdag si skawpk ch si mehk ab niamjed
Pi o shai wohom ab has nielid no pi wabsh g hemajkam hachehanig ha mashcham hab chum masma mo d nichehanig 
D g Jesus ab hahawa i ha wai g hemajkam k hab kaij ab ha wui Ab g wo nikaiham k wo samich
Pi at im hu hab wo i emjuh g Jiosh heg hekaj mamt haschu wo huh k wabshaba im hu hab wo i emjuh heg hekaj pi kehg emchegitoidag 
Kuchd am dada wui ahchim k hab kaij Nap smahch mat si e taht g Palasi heg hekaj map hab kaij 
D hab kaij g Jesus Pi g has wo e tahtkkad ab ha amjed
Do chum emwanimeddam ch eda hab sha masma mo d pi neneadam ch chum ha wanimed g hai ep pi neneadam ch atp hems am wabsh ha wehm wo i shul hiktani ch ed
Niohg Jiosh at gam hu hab wo i ha juh hab sha masma mamt wo huhpsh k gam hu wo nehnich g haichu wuhshdag am eesha ed 
D g Peter ab neok ch hab kaij Am g tahgid maps haschu tashogid ch hab kaij mat pi im hu hab wo i tjuh g Jiosh heg hekaj matt haschu wo huh 
D hab kaij g Jesus ab twui Kumt ahpim hab waap pi koi shai amich hegai mani emahgid
Pi at im hu hab wo i emjuh ab amjed g Jiosh mamtp haschu wo huh
Heg at im hu hab wabsh wo i emjuh ab amjed g Jiosh mat wo pi apek g emchegitoi
Heg at hab wo emjuh mamt hab wo juh g haichu pi apekam
Neh mtp hems wo ha mua o wo ha ehs g hawehm kihkam o hab wo juh g stohntom haichu o wo haichu ha ehs o wo haichu ha iattogi ab hema i ep amjed o wo pi ap neo
Id o d hegai mat im hu hab wo i emjuh ab amjed g Jiosh
Pi at heg im hu hab wo i emjuh mamt pi am hu hachehanig oidk wo wapko g enohnhoi k haha wo e gegos 
Kuchd gam hu hahawa hihi Syria jewed wui k am miabi g Tyre ch Sidon kihhim
D am hema d uwi ch pi d twehm oodham ch am twui jiwia k hab kaij ab wui g Jesus Sapekam nikownalig mapsh d Davidbad amjedkam ab g si i snihoigeid
Nichehiaga o g jiawul an uukch ch si shoigchud 
D wabshaba g Jesus pi ab hu has shai kaij wui
Kuchd ab si ahgid mat hig wo cheha mat gam hu wo hih no pi an toidahim ch si snakosig
D hab kaij g Jesus ab wui ihda uwi Heg o d wai nichikpan idani mant wo i ha wehmt g Tutuligo hemajkam 
D ab ha hekaj i gei wecho ihda uwi k hab kaij Am g hig i niwehmt 
D hab kaij g Jesus Heg at wo wa wepok mamt ab wo ha mah g gogogs g hachechmait g aal 
D hab kaij hegai uwi Woho o wa
T wabshaba chum hems g gogogs am wo huh g aal hahaichu hugi hahainig
Kunt ahni hab wa masma wo si sap nitaht mapt id am hab wo al i nijuni 
D hab hahawa kaij g Jesus ab wui Neh mneoki o am chehgid map ab si nihiwig
T heg hekaj am hab wo e juh ihda map ab nitahni Kutsh am wai hekaj doa hegai chehiagaj
Amjed achd gam hu hahawa ep hihi Galilee shuhdagi babsho
D g Jesus am i chesh kawulk dahm
Kud muijj am dada g hemajkam k am ha uapa g pi hihimidkam ch pi neneadam ch pi neneokdan ch mui nahnko mahs kokodam
D g Jesus ha dodaj
Kud si has i elid g hemajkam neidok mo neneok g mumio ch g pi hihimidkam oiopo ch g momjo hahawa ab wehsig ch g pi neneadam sap haichu neid
D wehsijj ab si has elid g Jiosh
D g Jesus ab hahawa i twaid k hab kaij Neh waik tashkaj in o wai twehmaj idam hemajkam ch heki hu wai pi haichu huh
Ni sha hoigeid
Tp hems hai wo se chuhugi matp gam hu wo sha hihi pi haichu hugok 
Kuchd hab kaij ab wui Kuchs hebai hig wo ui g haichu hugi id eda tohono jewed matt hekaj wo ha gegos g haakia hemajkam 
D hab kaij g Jesus Heekia at am i wih g sismito 
Chd hab kaij Al wewaak sismito ch al heekia chuuchum waptopi 
D g Jesus am hahawa ha chehani g hemajkam mat wo dadhaiwua
Kud am dadhaiwua
D am ha ui hegam wewaak sismito ch waptopi k ab hoigeel g Jiosh k am i hahain k ab tmah
Kuchd an i ha mahkhi g hemajkam
D wehsijj hug k oi wa hi si skokwod chum as am hu hebai d giik mihl chechoj ch mui ehp mo d uuwi ch aal ch pi kuintas
Kuchd an hahawa i uihi g wihpiidaj mat am hui wewaak hoha wo ha shuhshud
D g Jesus am hahawa ha ahgi g hemajkam mat gam hu wo hihi
Kuchd gan hu dadhaiwua wahlko ch ed k gam hu aigo i chehchsh Magadan chekshani am
