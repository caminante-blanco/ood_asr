
D am hai dada g Palasi ch Sajusi k ab neowin g Jesus ch ab chum si chehani mat am wo ha chehgi g si shasig haichu matp woho d Jiosh si Kehsha
D hab kaij g Jesus ab ha wui Neh smahch am mat has mahs tash ab wo himad ab wabsh neidch mas hebaijed hewed ch has mahs chewagi i wushke
Pegih mt hab waap wo chum smahchk mo haschu has e junihog iai idani am neidch mo haschu hab e junihim  D hab ep kaij Si o hig woho pi ape ch mehk ab amjed g Jiosh hegam mat pi ab hu wo nihiwgam k hoip nei g shasig haichu
Heg ant ab wo wai ha chehgi mant am oidk hab wo nijuh hegai kelibad Jiosh haichu i tashogiddam mash d Jonah Bad cheiok k am ha dagito k gam hu hih
Kuchd am gahi ep i shul wahlko ch ed k ga hu aigo dada k smai machdki pi hai uuk g sismito
D am wai hekaj mad hab kaij g Jesus ab twui Si g wo se nenoidk mat pi wo emcheawogi g hajewajidakud hegam Palasi ch Sajusi 
Kuchd am si aaga ihda k hab kaij Heg oki hekaj hab kaij mattki pi hai uuk g sismito 
Kudki stamichud g Jesus ch hab kaij Pi amki koi amichud mani hees edgid g gewkdag ch hekaj am aaga mach pi ha sismitoga
Am am wa chum neid mant al hetasp sismitokaj ha gegos g hetasp mihl chechoj ch mui ehp
Ms hui pi chegito mamt heekia i hoha an i ui g wihpiidaj
Kum am wa chum neid mant al wewaak sismitokaj ha gegos g giik mihl chechoj ch mui ehp
Ms hui pi chegito mamt heekia i hoha an i ui g wihpiidaj
Pegih mt wo chum smahchk mani pi wabsh g haichu hugi hab ahg ch hab kaij mamt wo se nenoidad ab amjed g Palasi ch Sajusi hajewajidakud 
Kuchd am hahawa i samich moki pi heg hab ahg jewajidakud mo hekaj e pahnt ch oki heg hab ahg Palasi ch Sajusi hamashchamadag
Kuchd gam hu hahawa hihim k am i miabi g Cesaria Philippi kihhim
D g Jesus ab tkakke ch hab kaij Am g wo niahgid Doho nielid g hemajkam 
Kuchd hab kaij Haijj o hab melid map d hegai Johnbad mo wa chum tpahl wapkonahim ch haijj hab kaij map d Elijabad o Jeremiabad o hema i ep kekelibad Jiosh haichu i tashogiddam 
D ab hahawa ep tkakke M ahpim hig hedai nielid 
D ihda Simon mamt hab hahawa chehch Peter hab kaij Dap Jiosh alidag ch d si Kehshaj g Jiosh 
D hab kaij g Jesus Simon Jiosh at si smhoigeid k am mchehgi mani d si Kehshaj
Pi at wabsh g hemajkam am mchehgi
Kupt ab i swohoch g Jiosh k ab si nihiwig
Nt heg hekaj hab wo mchehch Peter Hodai
Neh id ab waw ant am wo i kei g nicheopiga
Bani ahgch hab kaij mat wehsijj hegam mat hab waap ab wo si nihiwgad at d wo nihemajkamgak
Kut pi hedai wo shai e nako mas wo ha keshwua chum hems g jijawul
Kunt ab wo mmah g gewkdag mapt wo smahch k ah g Jiosh haichu ahga k hab wo yahwitpio g apedag am ha wehhejed hegam mat ab wo swohoch
Ab ant wo mmah g gewkdag mapt hab wo ah mo haschu shohbidas ch haschu hiwgidas am ha wehhejed hegam mat ab wo nihiwgad  Neh bad kaij g Jesus ch ab hahawa si tchehani matt pi hedai wo ahgi mo heg d Jiosh si Kehsha
D am i amjed am hahawa si tasho tahgi g Jesus k hab kaij Hemho wa ant am wo hih Jerusalem wui
Kut mui wo nishoigch g geeged ch uugchu papal ch chehanig ha mashchamdam k am wo i nidagito mant wo nimuhkid
T wabshaba am wo him k d wo i waik tashk amjed
Nt ab wo uhpam i wuhsh muhkig amjed Neh bo kaij g Jesus
D g Peter im hu goolko i be k ab si sgewkam neok wui hab kaijch Pi at woho wo shai hiwigi g Jiosh mamt hab wo mjuh 
D hab kaij g Jesus ab wui Pi g shai nishohbid
Do wabsh hejel hab melida ihda
Kup ab wui kehk g Jiosh hab elida hab masma mo g ge Jiawul 
D hab hahawa ep kaij ab wehsijj twui Mamtp am wo soidam g nihimdag k hemho wa gam hu wo dagito g hejel etatchui k ahni nitatchui hab wo junihid niwehhejed e shoigchudch
Heg at wo wa wepok mam ab mohto g kots ch ab ab wo e muhkid
Pi amt wo heki wua g edoakag mamtp wo hekaj am niwehhejed am ahgachugch g Jiosh haichu ahga
Heg at wo heki wua g edoakag matp hedai wo chum sdaad
Pi at haichu wehhejed wo skehgajk matp g oodham wehs wo bei mo haschu i tatchua id dahm jewed k wabshaba pi wo e doibia
Pi o an hu haichug id dahm jewed mas heg hekaj wo e doibia g oodham
Jiosh at ab uhpam wo nimah g si gee gewkdag an ekihdag ed
Kunt heg hekaj si stondam wo tondad ch ia ep wo jiwia jewed dahm
T mui anghil wo i niwehmajk
Kunt wehs wo ha namkid g hemajkam heg hekaj mo haschu hab i junihim
Nt wo si shel emahgi mamt haijj an d wabsh wo kia dodakamk ch wo nei mant sgewkam am wo chehgi g nikownaltalig emshahgid 
