
Am ad i haasa ha mashcha g Jesus k am i dagito g Galilee chekshani
Kuchd gam hu aigo hihi Jordan akimel haabjed k am hihim k am dada Judea chekshani ch ed
D mui hemajkam an oidahim g Jesus
Kud ha doajid
D am hai dada g Palasi hab chum ahgk mat ab wo haichu kakke k hekaj wo heki himch
K g hakakkei hab chuig No hiwgidas an tchehanig ed mat g oodham wo sohhod g ehohnig 
D hab kaij g Jesus An o hab chuig Jiosh oohana ed 
Ga hu i wehpeg at am ha nahto g Jiosh g cheoj ch uwi mat d wo e wehhejedkamk 
k hab kaij 
Iajed at g oodham wo ha dagito g eohg ch ejee k ab wo i wehmt g ewehm kihkam
T idam d haha wo hemakok
Neh bo kaij g Jiosh
K pi hab chum mahs mas g oodham ab aai wo i ha gawulkai hegam mat g Jiosh ab i ha hemakoch 
D hab kaij g Palasi ab wui K wabshaba an oohanas tchehanig ed matsh g oodham wo mah g ehohnig g ohhoda tapial k wo sohhod 
D hab kaij g Jesus Heuu bo chuig mamt wo ha mah g ohhoda tapial mamtp pi ab hu wo kaihamad g Jiosh ch pi wo pihk e elidad ha hekaj
K wa eda chum pi hab masma ga hu i wehpeg mat in ha nahto g Jiosh g hemajkam
Kunt id hab wo emahgi mat d wo pi apekamk mamt wo sohhod g ewehm kihkam k hema ep wo hohnt heg hi wa mamt wo smai am i chum hohntk matki heki hu ha wehm woiwua 
Kuchd hab kaij ab wui Kuki heg hekaj baich i chum sape mat g oodham pi wo ha hohnt 
D hab kaij g Jesus Pi at wehsijj wo e nako hab masma heg hi wa mat g Jiosh am wo i ha wehmt
Haijj at pi wo hohont no pi hab masma d mahsikam mo pi tatchua g hohnig ch haijj d hegam mamt hab wabsh ha juh mat pi ap wo hohont
Haijj o ep pi hohont heg hekaj mo g Jiosh kownaltalig baich hab i elid
Kumt id am hab wo juh mamtp wo e nako 
Kud hai am ha uapa g eaaliga mat ab wo ha taht g Jesus k wo e hoigeidahu ha wehhejed
Kuchd chum sha kehid mo hab e wua
D hab kaij g Jesus Ab g wabsh wo i ha hiwgid g aal mat ab wo i hihi niwui k pi an hu wo shai ha shohbi
Am at wabsh smoimam wo i wahp Jiosh kownaltalig ed ab nihiwigch
Kumt hab wai masma am wo i wahp Â Neh bad kaij ch ab hahawa ha tahtam k amjed gam hu hih
D am hu hebai am hema jiwia g wechij oodham Jesus wui k hab kaij Ha mashchamdam shahchu ant am hab wo juh g sapekam mant ab wo bei g pi ha huhugedam doakag 
K hab kaij g Jesus Ab ap nikakke ab amjed g sapekam
K eda heg wai Jiosh d sapekam
Am g hab junihid g Jiosh chehanig maptp wo tatchuad mapt wo bei g pi ha huhugedam doakag 
D hab kaij g oodham Hedai hegam chehanig 
D hab ep kaij g Jesus Idam mo hab chuig 
Pi g am hu ha muai g oodham
Pi g am hu ha ehsidad g hawehm kihkam
Pi g am hu haichu ha ehsidad
Pi g am hu haichu ha iattogidad
Ab g si has ha elidad g eohg ch ejee
Ab g i pihk e elidad ha wui g hemajkam hab masma map hab masma hejel pihk e elid 
D hab kaij g oodham Wehs ani am hab wa chum ha junihim idam chehanig
Shahchu ant hab ep wo juh 
D hab kaij g Jesus ab wui Pegih pt am wo him k wo gagda wehs haichu map haschu i eniga k wo ha mah g namkigaj g shoigkam k ab wo i him k wo nioidad maptp woho sbehimk hegai map chum e gahgid 
Kud si pi ap e taht am i kaiok k gam hu hih no pi d shai si skais ch si shuwid g ekaisdag
D hab hahawa ep kaij g Jesus ab twui Neh nt wo si shel emahgi mat wo shai si shasigk mas g skakais am wo i wahp Jiosh kownaltalig ed
Mam hig hab elid mat wo e nako g kamihyo mas am wo gahi wuhsh hoipad jeg ed
Pegih t hab wa masma pi wo e nako hegam mo hiwig g haichu eeniga mas am wo i wahp Jiosh kownaltalig ed 
Kuchd am wabsh i pi amichud k hab kaij ab wui A t hedai hig wo e doibia 
D g Jesus ab si shel i tneid k hab kaij Pi at wo e nako wabsh g oodham
T wabshaba g Jiosh wo e nako mat wabsh chum haschu am hab wo juh 
D g Peter hab kaij Nehe ahchim att wehs haichu dagito k am i moi
Tt haschu ab wo bei heg hekaj 
D g Jesus hab kaij ab twui Woho o wa mamt ab si i nioi
Kunt am wo si shel emahgi mant an wo dahiwua skehg nikownal daikud ed ahni Jiosh si Kehsha
Kumt ahpim an hab waap wo dadhaiwua gamai gohk kownal dadaikud an k d wo uusagakamk am ha dahm hegam gamai gohk dakam ewehm Tutuligo
Matp hedai am wo i dagito g ekih o g ewepnag o g ejehj o g eaaliga o g eoidag at ab wo ui siant e dahm baich i mui k ab wo bei g pi ha huhugedam doakag
Muijj hegam mo d wehpegkam hemu at d wo si ha oidchkamk ch muijj hegam mo ga hu si ha oidch hemu d wo wehpegkamk
