
Kuchd amjed am hihim Jerusalem wui k am ai g Olive Uus Kawulk
D heg mia kihhimag ch hab chehgig Bethphage
D g Jesus gohk hab ha ah g echuhchai Am g wo hihim k ga hu wo dada kihhim t am
Kut am hema wo wulshpik g wuhlu g emad wehm
Mt gam wo ha wulo
Kumt ab wo emkakke mams has wo juh
Kumt hab wo ha ah mani ahni d emmashchamdam ch tatchua
Kut ab wabsh wo i ha dagito mamt ab wo i ha wanim niwui Neh bad kaij g Jesus
K eda heki hu wai oohanas matsh id am hab wo e juh
Hema atki wa an ooha g kelibad Jiosh haichu i tashogidam
K g oohanaj hab chuig 
Am g wo ha ahgid g hemajkam am Jerusalem kihhim t am 
Ab at wo hih g sapekam emkownalig emwui k ab wabsh wo si e shoigchudch ch hab g wechij wuhlu wo cheshajhid
Kud am hihi idam gohk k am hab juh mo haschu hab ha ahg g Jesus  k am ha uapa hegam wuplu
Kuchd an toa g tliliwa ha ab
D an dahiwua heg an mo d wechij
Kud mui hemajkam an twehgaj ch am i tahtdahim g eliliwa wohg ch ed
D hai g wechij uus iibhonig an hikkumiak k am toahim wohg oidch
D hegam mui hemajkam mo an twehgaj hihim si skaidam hihnk ch hab kaij 
Tdoibiakam
Dap amjedkamaj g tkownaligbad David
Jiosh atki ia i mwuhshad k ab si smhoigeid
Kuch ab si has elid g Jiosh 
Kuchd am i dada Jerusalem kihhim t am
D muijj am wabsh i pi amich mo haschu has e wua k hab kaij Doho wud hegai 
D haijj hab ep kaij Id oki d Jiosh haichu i tashogiddam ch hab chehgig Jesus ch am d kihkam Nazareth t am am Galilee chekshani ch ed 
D am i wah g Jesus kolhai ch ed mo am kehk g gee cheopi
D eda am hai dadha mo am haichu gagda ch haichu ha nolawt cheopi miabidch
D g Jesus gam hu si ha shahmud k g hadadaikud kuhkpal ha shul
D am hai ep dadha ch am kammialt g lial
Kud g hamimsa gam hu aai kuhkpal si ha shulig  k hab hahawa wehs ha ah Bo chuig an Jiosh oohana ed mo hab kaij g Jiosh 
Ahni o d niwehhejedkam ihda gee cheopi
Kut id wui ab wo hihhimad g hemajkam mat ab wo niihmad
Neh bo kaij g Jiosh
Kumt wabshaba ahpim an be k am eda hab wabsh wua g hejel etatchui ch chum hems haichu saagi ha ehsid ab ha wui haichu gagdach 
Kumd am wui ha uapa am gee cheopi t am hegam mo d pi neneadam ch hegam mo pi aapkodag
Kud ha dodaj
D g aal am si hihnk gee cheopi t am ch hab kaij Ab ach si has elid ihda mo d tkownaligbad David amjedkam ch d Jiosh si Kehsha 
Kud g uugchu papal ch chehanig tmashchamdam neid mo g shasig haichu hab wua ch ha kah g aal ch shai si babgat  k hab kaij ab Jesus wui Shahchu ap ahgch pi ha shohbid
Aha nap pi has shai elid mo has i kaij 
D hab kaij g Jesus Am o wa sape
Jiosh at hab masma ha nahto g aal mat si sap ab wo hehgchulidad mo hab masma an hab chuig Jiosh heki hu oohana ed Neh bad kaij g Jesus  ch am ha dagito
Kuchd gam hu hihi Bethany kihhim wui k am kohk
Baich tash chd gam hu hebai uhpam hihim Jerusalem wui
Tsh bihugim g Jesus
D eda am hu hema kehk g suhna uhs
Kuchd ab wui hihi no pi shahhagag ch ab wo chum bahidagk
D oi wa pi ab hu haichu shai ihbdag
D hekaj hab kaij Pi at dahm ab hu ep wo bahidagt Kudki wa woho gaksh
Kuchd am i neidok si has i elid k hab kaij S has masma shai si shohtam gaksh 
D hab kaij g Jesus Nt wo si shel emahgi mamt ab wabsh wo hiwgad g Jiosh
Kut wabsh chum haschu hab wo emjuni
Mtp hems wo cheha ihda doag mat gam hu wo e wua ge shuhdagi ch ed
Kut wa woho hab wo e juh mamtp wo swohochudad mat hab wo e juh
Ab g wo tahnid g Jiosh mamt haschu wo i tatchua
T heg hab wo emjunidad mamtp woho wo swohochudad mat hab wo e juh 
Kuchd ged hu uhpam dada mo am kehk g gee cheopi
D g Jesus am ha mashcham g hemajkam
D am hai dada g uugchu papal ch geeged k ab kakke ch hab kaij Dohp amjed hab chum e elid map an uukch g egewkdag ch am hab haichu wua
Oi g am tahgid 
D hab kaij g Jesus ab ha wui Pegih nt ahni wehpeg ab epai wo haichu emkakke
Mt am wo niahgi
Nt am haha wo emahgi g emkakkei
Am g hig wo niahgid mams hedai amjed hab elid mo wa g Johnbad ab uukch g egewkdag ch ha pahl wapkonahim
No ab Jiosh amjed aha no ab oodham amjed 
D idam am wabsh chum hejel si aaga ch hab kaij Shahtt hig wo chei
T wo stkehid k ab wo tkakke matt haschu ahgk pi ab hu wohoch g Johnbad mattp hab wo chei mo ab Jiosh amjed uukch g gewkdag
T g hemajkam has wo tjuh mattp hab wo chei mo ab wabsh oodham amjed uukch
Muijj o hab elid mo d Jiosh haichu i tashogidam 
Neh bad kaij ch ab hahawa uhpam i e nohnogi Jesus wui k hab kaij Pi ach shai mahch mas hedai amjed ab uukch g egewkdag 
D g Jesus hab epai kaij Pegih nt ahni hab waap pi wo shai emahgi mani hedai amjed uukch g nigewkdag ch hab wua wehs ihda 
D hab ep kaij g Jesus Am g wo oidahim ihda mant wo emahgi
Matp hems hema g oodham gohk wo aalidagk ch hab wo ah g geechu Nisulijga am g hihm k chikpan am uhdwis oidag ch ed id i tashkaj 
K hab kaij ihda Pi ani tatchua mant am wo hih ch wabshaba am shai hees gawul juh g echegitoidag k am hih oidag wui
Kut ihda ohg am hahawa hih heg wui alichu ealidag k hab waap kaij ab wui
K hab kaij ihda Heuu am ant wo wa hih ch wabshaba pi am hu hih
Dohm hab elid mat ab swohog el g eohg 
D hab kaij hegam Hegai mo d geechu 
D hab hahawa ep kaij g Jesus ab ha wui Nt wo si shel emahgi mat g emuhwaida chechoj ch chechpaawi uuwi am wo i wahp Jiosh kownaltalig ed matp ab wo hiwgad g Jiosh
Mt wabshaba ahpim pi am hu wo i wahp mamtp pi ab hu wo hiwgad
Ha pahl wapkondam John at wa ia jiwia emwui k am chum emchehgi g sapkokam
Kumt pi ab hu wohoch
T wabshaba idam ab swohoch
Kumt wa chum nei ihda k eda wa pi gawul juh g pi ap echegitoi mamt ab wo swohoch
Am g hema ep wo kaiham g haichu wepogida bad kaij g Jesus
Neh matp hems hema g jewed enigakam am wo ei g uhdwis eoidag ed
T g piongaj an si kolhaidad k heg ep nahto mat hekaj am wo i wuhshad g wadgaj k am kei g uhgk kih mat heg amjed wo nuhkudad g eshaj
T gam hu hasko chihpia g enigakam k hai ha hiwigi g eoidag
T am i e ai mat g uhdwis bai
T am hai ha cheha g epionag mat am wo hihim k ab wo bei hegai wadgaj mo ab d i chum wuikamaj g enigakam
T am hihim k am dada
Kut idam nuhkuddam an ha uu k hema gewittan k hema mua k hema ep maichkwua
Kut am hahawa baich i mui ep ha cheha mat am wo hihi
Kut am hihim k am dada
T am hab wa masma hab ep ha juh hegam nuhkuddam
T g ealidag am hahawa ep cheha gam hu si ha oidch no pi hab ha elid mat ab wo wa has el
T wabshaba idam oidag nuhkuddam am i nei g alidaj k hab kaij ab aai e wui Id o d enigakam alidag
Oi g wo tt wo mua k wehs wo bei g enigaj  Neh t wa woho an be k gam hu si i wuhshad ab amjed g uhdwis oidag k mua
Pegih neh shaht hig wo ha juh idam g enigakam hekid i jiwiak 
D haijj hab kaij hegam Hemho wa at wo ha kokda hegam si pi ap chechoj k gam hu baich haijj ab wo ha nuhkudach mat idam ab hi wo mah hegai mo haschu ab d i wuikamaj 
D hab ep kaij g Jesus Heuu nat pi sohhod g enigakam alidag
Kumt hab wa masma wo sniohhod
Id o hab ahgch hab chuig g wepogida ahga Jiosh oohana ed 
Kihtdam at wo hema chum sohhodam g hodai
T wabshaba id d wo si shas haichu hodaik am hakihta wehhejed
Id o hab d ahga mat si skehg haichu hab wo juh g Jiosh
Neh bo chuig g Jiosh oohana
T g Jiosh wo emwohppoi g ekownaltalig ahpim Tutuligo k hegam ab wo ha mah mat sap am wo i chikp
Neh t wo e shoigch hegam mat pi wo niamich
Id at heg wo wa wepok mat ab wo e keiko hodai t ab
Kut hegam mat wo sniohhod wo bei g skook enamkidadag
Id at heg wo wa wepok mat g hodai ab ha ab wo gehsh k am wabsh wo sha wia 
D hegam uugchu papal ch Palasi smahch mo g Jesus ha wepogid hegam pi ap pion  ch heg hekaj an chum sbehim
D wabshaba g hemajkam hab elid mo g Jesus d hema Jiosh haichu i tashogiddam
K hegam uukchu papal sha gihug
