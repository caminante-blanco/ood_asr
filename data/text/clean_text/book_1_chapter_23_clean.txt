
Mui hemajkam ad am haichug twehm
Kud hab kaij g Jesus ab wehsijj twui Hegam chehanig emmashchamdam ch Palasi o d hegam mo ab mahks g gewkdag mat am wo i tashogi g chehanig
Kumt heg hekaj ab wo sha wohog elidad
K wabshaba muijj idam pi am hu hab junihim mo haschu emmashcham
Kumt hekaj pi am hu ha oidk hab wo masmak
Neh mui shasig haichu o ab emchehani
K id d swehch haichu mohtoi am emwehhejed
K eda pi haichu hab shai wua mas hekaj emwehm wo moht
Wehs haichu o heg wabsh hekaj am hab junihim mamt wo ha neidad
An o ua g Jiosh oohana heg wabsh hekaj mamt hab wo ha elidad mo ab wohog elid
Si o shohhoid mat si sapko wo dadhaiwua am gee gegosig ch ed ch am wa si hejelko dadaikud am cheopi ch ed
Si o shohhoid mamt ab wo si has ha elidad am hemajkam hashahgid ch hab wo ha aagad mo d ge ha mashchamdam
Ahpim g pi wo shai tatchuad mams hab wo emaagad ha mashchamdam nam pi d aai ewepngam
Kuni ahni d wai emmashchamdam
Pi g hedai hab wo aagad ge niohg id dahm jewed
Heg amt wai Jiosh hab wo aagad mo d ge emohg
Pi g hab wo e aagad mam d ha wanimeddam
Ahni ani d wai emwanimeddam Jiosh si Kehsha
Bamt wai masma d wo si haichuk mamt d wabsh wo hapionagk
Kut d wabsh wo pi haichuk hegai matp hedai hab wo chum e elidad mo d si haichu
Heg at d wo si haichuk matp hedai ab wabsh wo i pi e haichuchudch 
D hab hahawa ep kaij g Jesus Neh muijj ahpim chehanig ha mashchamdam ch ahpim Palasi am d wabsh schu iattomkam
Ih shoig
Jiosh at si skookam wo emnamkid heg hekaj
Pi am ha hiwgid hegam mo am i chum swahpkimk Jiosh kownaltalig ed ch hab waap hejel pi am hu i wahp
Heg o wa wepo mam ab si yahwidadch g kihjeg am Jiosh kownaltalig wui
  Ha am iattogid g heheejel wiikam uuwi ch ha ehsid g hakihki ch eda am wabsh se chehgidamk mam si chew e hoigeidahun
Id at hekaj baich wo i skookk g emnamkidadag 
Am am si i e nakog mamt chum hems hemako am wo i wanchkwua pi wohokam ehimdag ed
T ihda baich i sgewkam wo wulshpik mam ahpim mat am wo gei Jiawul kih ed nat pi baich i sgewkam am wo oidad g pi wohokam emhimdag
T g Jiosh si skookam wo emnamkid heg hekaj
Neh am am hai ep chum ha mashcham ch eda hab cheche Pi att hemho wa hab wo juh g tneoki mattp wabsh wo gewkaj chehchegch g gee cheopi heg hi wa matt wo chehcheg hegai ohla mo hekaj e heosid  K eda g gee cheopi baich d i si haichu mo hegai heosidakud
Kum hab ep cheche Pi att hemho wa hab wo juh g tneoki mattp wabsh wo gewkaj chehchegch hegai iagchulidakud mo am hab chuig gee cheopi t ab heg hi wa matt wo chehcheg hegai mo an ab e iagchulid  K eda g iagchulidakud baich d i si haichu mo hi hegai mo an ab e iagchulid
K heg wa wepo mam heg chehcheg iagchulidakud mam eda chehcheg g iagchulida
Kum chehcheg g Jiosh mam eda chehcheg g gee cheopi no pi heg d Jiosh kih
Kum hab waap chehcheg g Jiosh mam eda chehcheg g dahm kahchim
Im am hu hab wabsh i juhkch hegai mo d chum si haichu am Jiosh chehanig ed mamt hab wabsh wo juhkchid g al chum haichu
Neh wehs am haichu hemako tahpani mahk g Jiosh mo wehstmahm e tahpanch chum hems g haichu hahhag ch haichu kai ch wabshaba pi ap ha lodait ch pi ha hoigeid ch pi ab hu wohochud g Jiosh
T g Jiosh heg hekaj si skookam wo emnamkid
Am am wabsh snenoid g al chuuchum haichu ch g geeged haichu pi chegito
Id o heg wa wepo mamtp hems wo oos g ewasib mat am eda wo gei g al chukumug k wabshaba wabsh wo bah wehnadk g kamihyo matp heg am eda wo gei
Baich at wo i skookk g emnamkidadag nam pi hi wa chum si sap e chehgid
K wabshaba am emeda haichug g pi amdag ch schu daadag
Am g wo i e kegchud eiibdag ed
T g haichu hab emjuni am haha wo sapek
Neh nat hig pi wo i e kegch g hihaini an e dahm chum as am eda wo wehchk g oho ch jewalig
Pegih m ahpim hab sha masma mo g hihaini  nam pi ab chum e chehgidch mam d sapekam
K eda g emchegitoi pi ape
Ih shoig
Jiosh at si skookam wo emnamkid
Emshohshon at mui ha kokda g kekelibad Jiosh haichu i tashogiddam
Kum ahpim si skehg ha hehosid g hahihainiga hegam mamt ha kokda ch hab cheche mamt ahpim hi pi wo chum ha kokda
Dam schu iattomkam ch ha wepo masma mash wa g emshohshon
Ih shoig
Jiosh at si skookam wo emnamkid namt pi am ha oidk hab wo e juh
Sap amt wo nahto hegai mat g emshohshonbad i shonwuich
Damt wo ha muakamk hab masma mo g kohkoi ch hekaj pi hab mahs mams wo e doibia
Pegih nt wo emahgi mant am i ha wuwhas g haichu i tashogiddam ch schu aamichuddam ch ha mashchamdam am emshahgid
Kumt hai wo ha gewitta am echechopi ed k hai an has wo ha shahmudahim k hai wo ha kokda chum hems ab ha sisishpk kots t ab
T g skook emnamkidadag ab emab wo gei hemu shohtam
Neh Abelbad atsh wa wehpeg e muhkid
Tsh amjed mui ep e koij
Tsh ga hu si ha oidch hegai Zecariabad mash d Barackiabad alidag e muhkid am ha shahgid g gee cheopi ch iagchulidakud Kum ahpim ha wepo chuijig hegam matsh wa ha kokda ch ha wepo masma wo bei g skook enamkidadag mamtp hedai ha wepo elid haichu 
K hab ep kaij g Jesus Ih shoig ahpim Jerusalem t am hemajkam nat pi g Jiosh sap wo emdagito
Emshohshon ash wa ha maichshulig ch mui ha kokda g Jiosh haichu i tashogiddam
Kumt ahpim am ha oidk hab wo e juh
Muikko ani chum tatchua mant wo si sap emnuhkud hab sha masma mat g chuchul g emahmad ab e wecho wo ha hemapai
M wabshaba pi ab hu tatchua manis hab wo emjuh
K eda an hab chuig Jiosh oohana ed mamt ab wo chum niihmad ch hab wo cheched mat g Jiosh am nikehsh k si snihoigeid
Kunt ia wo i sap emdagito am hugkam mamt hab hahawa masma hab wo e juh 
