
Kud gam hu hahawa i wuhsh g Jesus ab amjed g gee cheopi
Kuchd am i oid k am wui dada k am aaga mo si skehg hab mahs g gee cheopi
D hab kaij Heuu woho o hi wa si skehg hab mahs
Nt wabshaba si shel wo emahgi mo e aihim mat wehs wo i e shul ihda 
Kuchd amjed gam hu hejelko hihi wehmaj g Jesus k ab i chehchsh k ab dadhaiwua Olive Uus Kawulk t ab
Kuchd hab ahg g Jesus Am g hig tahgid mas hekid hab wo i e juh hegai map am tahgid
Kut haschu d wo chehgidak matt heg ab wo smahchk mo e aihim mapt ep wo jiwia
T g jewed wo huhug 
D hab kaij g Jesus Mt wo si se nenoidad mat pi hedai wo emiattogi
Mui at an wo i wuwha aahidag oidam k niwepo wo e chehcheg hab kaijch mo d Jiosh si Kehsha
Kut muijj ab wo sha wohoch
T g nahnko mahs hemajkam ch jejewed ab aai wo i e checheggia
Mt wabshaba pi wo e totods
Hemho wa at hab wo e juh hab masma
K wabshaba pi hab d ahga mat e ai mat wo kuhgit
Bihugig at wo gehsh k g jewed wo uugij muikpa
Id at d wabsh wo shohshonajk g shoigdag nat pi baich wo i geeda
T wo e ai mamt am wo emuu k wo emdagito mamt wo emshoigchud k wo emkokda
Wehsko jejewed dakam hemajkam at wo semkehidad nihekaj
Muijj at wo nidagito heg hekaj k wo aai e gagda k wo se kehidad
Mui at an wo i wuwha g schu iattomkam k hab wo e aagad mo d Jiosh haichu i tashogiddam
T mui hemajkam ab wo sha wohoch
Pi apekam at wo i geeda
T muijj wo huhug g pihk haelidadag ab aai e wui
Mt wo sha e nakog k wo gahi wuwha g eshoigdag
T g Jiosh am wo i emwahpki ekihdag ed
Ihda skehg haichu ahgaj g Jiosh ab amjed g kownaltaligaj at an wehsko wo e ah jewed dahm
T am haha wo e ai mat wo kuhgit
Am g wo amichud ihda mam in neokchulid
Hegai Danielbad mash d Jiosh haichu i tashogiddam at an ooha mat g emobga am wo i kei g suam haichu ged hu si eda g gee cheopi
Kut hemho wa am wo ahhio dohdaag wui hegam mat hedai ia wo haichugk Judea jewed ch ed
Kut pi hedai am hu wo shai chum i wah ekih ed mat am wo haichu ui chum as hems imhab wo wai oimmedad ekih wehgaj o am wo chikpanad oidag ch ed
Sta at ehbidam wo mahsk am ha wehhejed hegam mat wo chuuchum mahmadk ch hegam mat wabsh wo kia wook g ali
Mt ab wo tahnid g Jiosh mat pi eda hab wo e juh ihda emmihshmda tash ed o g shehpiched
Baich at d wo i si gee shoigdagk mo pi hekid g hemajkam shai neid ch pi hekid hab masma ep wo nei
Pi at hedai wo e nako mas am gahi wo wuhsh hegai shoigdag matp tash wo hih
T g Jiosh heg hekaj wo i shopolkai am ha wehhejed g ehemajkamga
Pi g wo shai ha wohochud matp hema hab wo sha chei mo am hebai haichug g Jiosh si Kehsha
Mui at in wo i wuwhag k hab wo chei mo d niahni Jiosh si Kehsha o d Jiosh haichu i tashogiddam k am hab wo wuad g shasig haichu mat hekaj wo i chum ha wanchshul g Jiosh hemajkamga matp wo e nako
Neh ni heki hu am emahgid mamt hekaj wo se nenoidk
Tp hems hai hab wo chei mo am haichug g Jiosh si Kehsha tohono jewed ch ed o am hebai e ehstokch
Kumt wabshaba pi wo ha wohochud k pi am hu wo chum hihi
Wehsko ant wo nichehgi mant hekid ep wo jiwia jewed dahm ahni Jiosh si Kehsha hab sha masma mat g wepgi smasma an gahi wo kekiwua chewagi ch ed
Neh smahch am mat hebai wo wook g haichu muhkig an wabsh ha neidch g nunuwi mat am wo e chehm
Pegih mt hab waap sap wo smahchk mant hebai wo haichugk 
D hab ep kaij T am wabsh wo i chum kuhgi hegai jewed shuhdgim shoigdag
T g tash tonlig wo huhug
T g mashad ep pi wo ha ton
T g dahm kahchim wo ugij
T g huhuu wo i shul
Nt ab haha wo i nichehgi ab dahm kahchim t amjed k wo jiwia
T wehs hemajkam wo si shoanid ab i nineidok
Nt si smasma ab wo hudunihi chewagi ch ed
Kut am wo e maskogi g nigewkdag
T ab si skaidam wo e kuhu g kuikud
Kunt wo ha cheha g nianghiliga mat ab wehs wo i ha hemapai hegam mant am i ha chuhcha mat wo e doibia
T am wo hihi imhab sial tahgio ch imhab hudunig tahgio ch imhab wakolim tahgio ch imhab juhpin tahgio k wo ha hemapai 
Nt wo haichu emmashcha heg hekaj suhna uhs
Mt wo smahchk mo g toniabkam e aihim mamt wo nei mat ab wo i iiwgi
Pegih mt hab waap wo smahchk mo e aihim mat wehs wo kuhgit mamt wo nei mat hab wo e juh hegai mani emahgid
Nt wo si shel emahgi mat d wabsh wo kia dodakamk hegam mat wo nei ihda mani emahgid mat hekid wehs wo kuhgit
Neh wehs at gam hu hab wo i e juh ihda Jiosh nahtoi mam in neid
T wabshaba g nineoki pi hekid gam hu hab wo i e juh 
D hab ep kaij Heg o wai smahch niohg Jiosh mant hekid ep wo jiwia
Pi o hedai ep smahch chum hems g anghil nih ahni mani d hi wa chum alidaj
Bat wo masmak haichu mant hekid ep wo jiwia mash wa hab chuig mash eda g Noahbad in d doakam
Hemajkam ash wa gam hu wabsh i si nenead ch e gegosid ch ihed ch e hohont ch gam hu wabsh i pi chegito g Jiosh
T haha wabsh e ai g tash mat hegam Noahbad am i wahp gee wahlko ch ed
Kut wehs ha wiin g hemajkam k ha hugio
Kut hab wo wa masmak mant hekid ep wo jiwia
Neh gohkajj at am wo chikpanad oidag ch ed
T hema gam hu wo i e be k hema am wo wa i e wuiok
Gohk uuwi at am wo haichu chuad
T hema gam hu wo i e be k hema am wo wa i e wuiok
Pegih mt wo si se nenoidad
Pi o ta machima am emwehhejed mant haschu tash ed ep wo jiwia ahni emkownalig
Neh pi o ta machima mas hekid hema wo jiwia g schu ehskam
Kum heg hekaj chum hekid nuhkud g ekihdag
Pegih k hab waap pi ta machima emwehhejed manis hekid wo uhpam jiwia jewed wui ahni Jiosh si Kehsha
Mt heg hekaj wo si e nahtokchid chum hekid
Chum amt hedai wo e nahtokch mamtp wo swapagimak ch wo schu aamichudad
Smahch am mat g haahmo hema wo egahgi g hab mahs pion k wo nuhkudach g ekihdag
T heg sap wo ha chikpanchudad ch wo ha dagioidad g ewehm pion mat eda pi an hu wo haichugk g haahmo
T am ep wo jiwia k wo cheh mo sap am hab junihim g echikpan
Kut d wo si gee shehgigk heg wehhejed pion
Nt wo si shel emahgi mat g ahmoj am hahawa wehs dahm wo kei g ekihdag
T wabshaba pi ap d wo ha kehshak matp hedai hab wo i e ah Pi at oi wo jiwia g niahmo  k wo i ha shoigch g ewehm pion k g siimkam ha wehm wo ihed ch wo e gegosidad
T haha wabsh wo jiwia g ahmoj k wo cheh mo pi ap hab wua g echikpan  k wo si skookam namkid k gam hu hab wo i juh
Neh bat wa masma hab wo e juh ha wehhejed hegam mat pi ab hu wo wohog elidad g Jiosh
Heg at skookam wo ha namkid
Kut heg hekaj wo shoakad ch ga hu wabsh wo i si e kiishch 
