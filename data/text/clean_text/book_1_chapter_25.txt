
D hab ep kaij g Jesus Baich ant am wo i emtashogi g Jiosh kownaltalig am wepogidch hegai kih mat hebai hai wo e hohont
Mt am hai ha wai wehstmahm chetcha
T am hihi ha uadch g elalampa k am wo i wahp g wo ha hohntam wehm mat hekid wo jiwia
Hetasp idam o pi haichu nenoid  ch ep pi ha waigchug g asaidi
Hetasp o schu nenoid ch ep ha waigchug g asaidi
Kut pi oi jiwia g wo ha hohntam
T wehsijj sha kohksimch idam chetcha
T gam hu kohk
Neh t am i e ai g eda hugkam g schuhugam
T ab kaida ihda Ab o him g wo ha hohntam
Oi g wo i hihim k ab wo namkhi  T hegam wehstmahm chetcha nehnen k i ha kegchud g elalampa
K hab kaij hegam mo pi haichu nenoid Ab g wo i ha tmahki g easaidiga
Chuhchkim o g tlalampa 
K hab kaij hegam mo schu nenoid Pi att wo tnako
Am o wabsh i hejel twehhejed ahim am shuhdagi ch pi wo emai
Am amt wo hihi tianna wui k am hejel wo ha nolawt 
T wa woho hab e juh hegam hai k gam hu hihi mat wo ha nolawt g asaidi
Kut eda ia hu ha oidk jiwia g wo ha hohntam
Kut hegam hetasp mo e nahtokch gam hu wehmaj i wahp mat am wo e gegos wehmaj
T ab si e kuh g kihjeg
T am i uhpam dada hegam hai k ab chum shoani ch hab kaij Ab g si sthoigeid k ab i kuhpioki matt am wo i wahp 
K hab kaij g wo ha hohntam  Nt wo si shel emahgi mani pi shai emmahch mams hedai wud ch am hahawa si kuh g kihjeg 
Neh d am i kuhgit g ewepogida g Jesus hab kaijch Neh mt wo se nenoidad nam pi pi shai mahch mant hekid ep wo jiwia
Bant masma ep wo i wepogi g Jiosh kownaltalig matp hems g oodham hema hasko wo him k ab i ha wai g epionag mat ab wo ha nuhkudach g haichu eeniga
Hema at mah g hetasp mihl pihsh k hema gohk mihl pihsh k hema ep g hemako mihl pihsh no pi smahch mat heekia i sap wo chikpanad k amjed gam hu mehk jewed wui hih
Hegai piongaj mat g hetasp mihl pihsh ab ui at am ha hekaj i e nakog k hekaj ihda lial mat am dahm hetasp mihl pihsh ep nahto
Kut hegai mat g gohk mihl pihsh ab ui hab waap e juh k gohk mihl pihsh am dahm nahto
T wabshaba hegai mat g hemako mihl pihsh ab ui gam hu him k am hebai wagt k am ehsto
K mehk amjed mat jiwia g haahmo idam k am ha ui mat wo smai mat has masma hekaj g lialigaj
Hegai piongaj mat g hetasp mihl pihsh ab ui at ab i wah k ab i mah g hetasp mihl pihsh am dahm hegai mat ab ui k hab kaij Ab apt wa nimah g hetasp mihl pihsh
Neh nt am baich hetasp mihl pihsh ab ep wo mmah mant nahto 
K hab kaij g ahmoj Sap aptki hab e juh sapekam nipionag sap hekajk mant heekia ab i mmah
Nt hekaj ab baich i mui wo mnuhkudach
Am g niwehm shehgigkad 
T heg ab hahawa ep i wah piongaj mat g gohk mihl pihsh ab mah k hab kaij Neh gohk mihl pihsh apt wa ab nimah
Kunt am baich gohk mihl pihsh ab ep wo mmah mant nahto 
K hab kaij g ahmoj Sap aptki hab e juh sapekam nipionag sap hekajk mant heekia ab i mmah
Nt hekaj ab baich i mui wo mnuhkudach
Am g niwehm shehgigkad 
T ab hahawa i wah hegai piongaj mat g hemako mihl pihsh ab mah k hab kaij Niahmo smahch ani map sta keidama ch sbeihimk hegai map haschu pi ab hu chikpan
Kunt heg hekaj gam hu saagko eesto g mlialiga
Neh m ia wehch mo haschu d meniga 
K hab kaij g ahmoj Si pi ap ch spadmakam nipionag kups wa chum smahch mani sta keidama ch sbeihimk hegai mani haschu pi ab hu chikpan
Pegih neh pt hems am hi wo wa chum toa g nilialiga wahnko ch ed
Kunt ab wehs uhpam wo ui wehnadk mat haschu ab wo i mahmadt 
K hab hahawa ha ahg g hai ep epionag Mt wo wohppoid k ab wo mah hegai mo wehstmahm mihl pihsh edgid
Baich at ep wo nei g eapedag hegam mat hedai sap wo hekaj
T wabshaba wo e wohppoidach mo haschu al i edgid hegam mat pi ap wo hekaj
Mt gam hu wo daich hegai spadmakam pion schuhugam k ed
T am wo si shoakad ch ga hu wabsh wo i si e kiishch nat pi wo shai si skook haichu nakogad 
An ant wo dahiwua nikownal daikud an mant hekid wo i jiwia ha wehm g nianghiliga
T wehs hemajkam am wo e hemapai nibaich
Nt ab wo i ha gawulkai hegam mo d wohokam ab ha amjed hegam mo pi d wohokam hab masma mamt am wo i ha gawulkai g kahwal ch siswat
Bant wo ha ahgi hegam mant ab i ha gawulkai Ab g wo i hihim
Semhoigeid o g Jiosh
Nigegos amt mani wa d bihugimkam k niwasibi mani wa d tonomkam k am i niwahki ekih ed mani wa d wabsh ge oodham k nienigadad mani wa pi haichu edgid k ninuhkud mani wa mumku k am nichechga mani wa d lihso
K g Jiosh am nahtokch g kihdag emwehhejed ga hu i amjed mat in i nahto g jewed
Ab g wo i wahpkid k wo edagi 
Kut hab wo chei ab niwui Tkownalig kuchs hekid i mgegosid k mwasbid k ab i mwahki tkih ed k ab menigadad k mnuhkud k am mchechga 
Nt hab wo chei Nt wo si shel emahgi mam ahni am i niwehmt hekid am i ha wehmtch hegam mo d shoigkam ch ab nihiwig 
Kunt hab haha wo chei ab ha wui hegam mant pi ab hu i ha gawulkai Gam g hu hab wo i e juhni
Ab o emmohtoid g Jiosh g skook namkidadag
Pi amt nigegos mani wa d bihugimkam k pi niwasibi mani wa d tonomkam k pi am hu i niwahki ekih ed mani wa d ge oodham k pi ab hu nienigadad mani wa pi haichu eniga k pi ninuhkud mani wa mumku k pi am hu nichechga mani wa d lihso
Neh am amt wo e shul heg eda mehi mo d ha wuikam g jijawul 
Kut hab wo chei hegam ab niwui Tkownalig ch hekid i mneid maps d bihugimkam o d tonomkam o d ge oodham o pi haichu eniga o mumku o d lihso kuchs pi am hu i mwehmt 
Nt hab wo chei Nt wo si shel emahgi mam ahni pi am hu i niwehmt hekid pi am hu i ha wehmtch hegam mo d shoigkam ch ab nihiwig 
Kut idam am wo e shul pi ha huhugedam skook namkidadag ed
T g sapekam an wo i wahp anai mat an hahawa chum hekid wo edgidad g sapekam doakag 
