
D am i haasa haichu ha mashcha g Jesus k hab hahawa kaij ab twui  Smahch am mo gohk tash am wiis matt wo wuhshad mat g Jiosh ha doibia g tshohshonbad
Kutki hab wo e juh mat an wo nibei hegam mo ab niwui gegok k ab wo ninaggia kots t ab mat wo nimua Neh heg o hab wai kaij
Kumsh eda woho aaga mamtsh has masma wo be k wo mua
Si uhgchu pahl atsh am i ha hemapai hegam hai uugchu papal ch geeged
Kutsh ab kihj ab nam  k am apech mat saagi an wo bei g Jesus k wo mua  ash am wabsh aai e ahgid Hi wa pi am hu heg eda mat ia wo e hemapadch g hemajkam id hekaj piast
T wo am hu e babgachud k wo tcheggia 
Kuchd am hu hebai am dada Bethany kihhim t am
D am d kihkam hegai mad hab chehgig Simon ch wa chum mumku heg hekaj mo g chuhkugaj wabsh muhkhim
Id ad ab i twaid k tgegos
Kuchd am dadhak ch tgegosid
T ab haha wabsh hema i wah g uwi g si snamkig sap uhw shuhdagi waigchugch am al stoa hodai haa ch ed k ab iawua Jesus moo ab
Kud hai si pi hohhoi g twehm e mashchamdam k hab kaij Ih pt wabsh heki wua ihda snamkig haichu
Eda atp hui mui lial wo nam sha e gagdak
T heg wo e hekaj ha wehhejed g shoigkam 
Kud smahch g Jesus mach haschu am aaga ch hab kaij ab twui Pi g am wo shai kehidad ihda uwi
Si at skehg haichu hab juh am niwehhejed
Mt wabsh chum hekid wo i ha wehmt g shoigkam
Kunt ahni hi pi tash ia hu wo emshahgidk
Ab at iawua g uhw shuhdagi mat wo i nako g nihonshpadag hiashpa
Nt wo si shel emahgi mat am wo se chegitok mat haschu has juh ihda uwi mat hebai wo i e ahgachugad g skehg haichu ahgaj g Jiosh an wehsko jewed dahm 
D am ha hekaj tdagito g Judas Iscariot k gam hu hih
Kuchd am i dahm smai matsh am hih uugchu papal ha wui  ash hab kaij Heekia amt wo i ninamkid mant an wo embehi g Jesus 
Kutsh am chehgid k kuint g waikko wehstmahm plahda pihsh matsh id wo mah
Tsh ab i amjed g Judas am i e nako matsh wo gagda g Jesus
D am hahawa sap i e ai hegai tshohshonbad ha doibiadag piast
K id eda pi e koa hegai pahn mo jewajidas
Kud d wehpeg tash heg eda gegosig
Kuchd am dada Jesus wui k ab kakke machs hebai wo i apech matt am wo huh g kahwal mad iagchulig gegosig
D gohkajj hab tahg Am amt wo hihi Jerusalem wui
K am hema d kihkam ch am wo e chehgi
Mt hab wo ah mani hab kaij mat e ai g nitashga
Kutt twehm wo huh g kahwal mad iagchulig gegosig am kihj am  Kud am hab e juh mad hab ha ahg g Jesus k am i apech g gegosig
D am i hud
Kuchd am dadhaiwua k am tgegosid
Kud hab haha wabsh kaij g Jesus Nt wo si shel emahgi mat has wo e juh hemu
Hema amt wo nigagda ahpim mam ab si niwecho e mashcham 
Kuchd si pi ap ttaht k gan hu hab i cheiatahi Ih hi wa pi ahni nikownalig 
D hab kaij g Jesus Heg at hab wo juh mat hedai am niwehm wo wakch g chemait hidod ch ed
Bant masma wo nimuhkid mo has masma heki hu oohanas Jiosh oohana ed mat g si Kehshaj wo e muhkid
T wabshaba wo si skookam e namkid hegai mat wo nigagda
Baich at wo i chum sapek heg wehhejed mat hems wabsh pi wo chum mahsi 
D hegai Judas matki gagda hab kaij Aha nap ahni hab niahg tmashchamdam 
D hab kaij g Jesus Dap ahpi 
Chd am wabsh kia tgegosid
D g Jesus am bei g chemait k ab hoigeel g Jiosh k am hahawa i hahain k ab tmah k hab kaij Oi g wo huhgi ihda
Do nihonshpadag 
D am hahawa bei g tahsa k ab ep hoigeel g Jiosh k ab tmah g wasib k hab kaij Wehsijj g ab wo ihe
Id o d niehed
Id ani hab ahgch hab kaij mant wo nimuhkid emwehhejed
T g niehed wo e iawua
T g Jiosh heg hekaj am hab wo juh hegai mo wa hab kaij mat gam hu hab wo i juh g pi ap hachuijig g hemajkam
Ia o i sape
Kunt pi hekid emwehm hab ep wo juh ihda k wabshaba emwehm wo si shehgigk Jiosh kihdag ed 
Neh kuchd am hahawa kuhgit am hema ahgk g mihshmda nei k am wuwhag k gam hu hihi Olive Uus Kawulk wui
D hab tahg g Jesus An o oohanas mo hab kaij g Jiosh 
Nt wo hiwigi mamt wo mua g kahwal ha nuhkuddam
T g kahwal wabsh aai wo wohp
K id hab d ahga mamt wehsijj wabsh wo nidagito k gam hu aai wo wohp mant hekid wo nimuhkid
Kunt wabshaba ep wo nichegito k gam hu wo hih Galilee wui
Mt ab haab wo ninei Neh bad kaij g Jesus
D g Peter hab kaij Ahni ant hi pi hekid wo shai mdagito chum as wehsijj wo mdagito idam 
D hab kaij g Jesus ab wui Nt wo si shel mahgi mat koi wo kuhu g keli chuchul id i chuhug ab
Kupt waikko hab wo wai chei map pi shai nimahch 
D hab kaij g Peter Pi ant hekid hab wo shai chei manis pi mmahch chum anis wo nimuhkid mwehm Kuchd wehsijj hab waap kaij
Kuchd ged hu dada heg ab oidag mo hab e aaga Gethsemane
D pi am hu twehmaj g Judas Iscariot
D hab kaij g Jesus ab twui Ia g hu wo i dadhak
Nt ahni am baich wo i him k wo nihoigeidahu  Bad kaij ch am ha uuk g Peter ch James ch John
T idam gam hu oi
Kush smasma si pi ap e tahtk g Jesus ch si e kudut  ch hab kaij ab ha wui Ab at wabsh i si nishuhd g pi ap tahhadkam ch si snimukima tahhadchud
Ia g wabsh wo dadk ch wo haichu si nenashanad 
Kutsh am dadhaiwua
Tsh g Jesus baich ep shai him k am i gei jewedo k hab kaij ab Jiosh wui Niohg matp am wo sapek pt im hu hab wo i juh hegai si skook shoigdag mo ab niwui him
Kuni eda tatchua mat ahpi g mtatchui hab wo e juh 
Tsh am hahawa uhpam ep jiwia ha wui hegam waik
Kush am kohksh
Sh hab kaij ab ha wui Pi amtki shai e nako mamt wo niwehm nenead al hemako ohla ab
Si g wo haichu nenashanad ch ab wo tai g Jiosh g gewkdag mamt pi am hu wo shul pi apekam ch ed
Chum am hi wa g sapekam hab elid ch eda pi e nakog 
Bash kaij ch amjed gam hu hahawa ep him k hab kaij ab Jiosh wui Niohg am o wa sape niwehhejed matp d wo mtatchuik mant hemho wa wo nako ihda si skook shoigdag  Neh k am hahawa uhpam ep jiwia ha wui
Kush ep kohksh no pi shai sha kohksimchud
Tsh gam hu hahawa ep hih g Jesus k heg hab kaij ab Jiosh wui matsh wehpeg  ch am hahawa uhpam ep jiwia ha wui k hab kaij Kumtki ep kohk
T eda e ai mamt nigagda ahni Jiosh si Kehsha am ha wui g pi apekam hemajkam
Oi g wo wahpamigi
Tt wo hihi
Neh ia at hu jiwia hegai mat nigagda 
Am ad wabsh kia neok
Kud am jiwia g Judas
D shai si muijj wehmaj haijj g iispapayo uhukch ch haijj g uus
Idam atki g uugchu papal ch geeged am ha cheha matsh am wo hihim k wo bei
Kuki eda g Judas heki hu ha ahgid idam mo am wehmaj mat ab wo chintad g Jesus kahmaj ab
T hab masma wo smahchk mat hedai an wo bei
D am wabsh i chum jiwia g Judas k wabsh shel i hih ab Jesus wui k hab kaij Jiosh at wo smhoigeel nimashchamdam Neh bad chee k ab chintad
D hab kaij g Jesus ab wui Ih ninawoj oi g shohtam am hab juhni hegai mapt haschu ahgk ia jiwia 
Kud ab hai hihim k an bei g Jesus k gan hu si swihnam uukch
Kud hema g twehm e mashchamdam am i wuhshad g eispahyo k ab si gehg g neholigaj g uhgchu pahl k an si hikuch g nahkaj
D hab kaij g Jesus ab wui ihda Ga g hu uhpam kehsh g eispahyo
Hegam mat wo hekaj g ispahyo at heg hekaj hab waap wo e muhkid
Aha nap pi mahch mantp ab wo tai g niohg t ha hekaj wo ha cheha g shai si mui mihl anghil mat niwehhejed wo ha cheggia
K wabshaba an hab chuig Jiosh oohana ed mat hemho wa am nitahgio hab wo e juh ihda mo hab e wua 
Neh bad kaij g Jesus ch hab hahawa ha ahg hegam mat an bei Wehs tashkaj ani am dahiwup ch ha mashcham gee cheopi t am
Kumt pi an hu nibe k wabshaba hahawa ia dada an uhukch g iispapayo ch uus mamt wo nibei
Pegih bat wa masma an heki hu ooha g kekelibad Jiosh haichu i tashogiddam mant hab masma an wo nibehij mat g pi ap hemajkam Neh bad kaij g Jesus
Kuchd am haha wabsh i dagito k gam hu si aai wohp
Kumtsh am i bei g Jesus heg kih wui uhgchu pahl mo hab chehgig Caiaphas
Tsh eda am heki hu i e hemapai g chehanig tmashchamdam ch geeged
Sh g Peter ga hu wabsh mehkjed ha oid ch am i wah kolhai ch ed
Sh am hai dadha g hapionag
Tsh g Peter am ha wehm i dahiwua sneidamkch mams has wo juh g Jesus
Sh g uhgchu pahl ch hegam e jehnigiddam am chum i e nakog mat g iattogi haichu ab wo abch g Jesus mat heg hekaj wo mua
Kutsh mui ehp am i gegokiwua k ab haichu chum abch
Sh wabshaba pi e wepot g haichu haahga
Tsh am hahawa gohkajj i gegokiwua  k hab kaij Ihda oodham o hab kaij matsh wo e nako mat wo i wua g Jiosh gee cheopiga
Tsh am d wo i waik tashk tsh am uhpam ep wo kei 
Tsh am hahawa kekiwua g uhgchu pahl k hab kaij ab Jesus wui Napt pi am hu has wo chei heg amjed mam ab mabchud 
Kush wabshaba g Jesus pi has shai kaij
Tsh am ep neo g uhgchu pahl k hab kaij ab wui Am g tahgid g wohokam am tahgio g Jiosh
Nap hab e elid map ahpi d Jiosh alidag matp am tdahm wo i e kei 
Sh hab kaij g Jesus Dani ahni
Kunt ab ep wo emahgi mat g Jiosh am wo e chehgi mo ab si has nielid an ehugid an nidahshk ekownal daikud ed
T am wo i e ai mant ab wo i hud chewagi ch ed k am ep wo jiwia jewed dahm
Kumt wehsijj wo smai mani d ahni 
Tsh g uhgchu pahl ab si wantsh g eeniga no pi si pi hohhoid g neokij k hab kaij Pi ach hedai ep shai tatchua mas am wo ah g chuijigaj
Am am wa kah g pi kehg neokij
Shahm i elid 
Kush hab kaij g e jehnigiddam Ab at moht g chuijig am hugkam mat hemho wa wo e muhkid 
Tsh idam ab si siswua wuhioshaj ab k an si maishk wuh g wuhpuij k ab si shonikkash  ch hab ahg Am g hig tahgid mas hedai ab mshonikka ahpi Jiosh si Kehsha e ahga 
Sh eda g Peter am daha kih bahsho
Kutsh am hema jiwia g uwi piongaj g uhgchu pahl k hab kaij ab Peter wui Ahpi ap ep wehmaj hegai Jesus 
Tsh wabshaba g Peter pi mahch k e ah g Jesus am ha tahgio hegam mo am dadha hab kaijch Pi ani shai mahch maps haschu hab ahg  Bash kaij ch ha hekaj gam hu hih mash am hai gegok kolhai kihjeg t ab
Kush hema hab ep kaij ab ha wui Id o ep wehmaj hegai Jesus 
Kutsh ep pi e edagi g Peter hab kaijch Do si wohokam mani pi shai mahch hegai oodham 
Kutsh shai haas tsh hegam chechoj mo am gegok am dada Peter wui k hab ahg Pi g shai pi e edgid
Dapki woho hema hegam Jesus
Ab ap wabsh e ahgch eneoki ab map d ha wehm oodham 
Tsh g Peter am ha hekaj si ha ahgi Pi ani shai mahch ihda oodham mam an aaga
T g Jiosh wo si nijehkaich mantp emiattogid 
Tsh am hahawa hema si kuhu g keli chuchul
Tsh am ha hekaj i chegito g Peter mo wa g Jesus ab wui hab kaij Pi at koi wo kuhu g keli chuchul
Kupt waikko hab wo wai chei map pi shai nimahch Tsh gam hu wuhsh g Peter k si pi ap e tahtk ch shoak
