
Sh am e aihim g domig tash
Tsh am hihaini wui hihi g Mary Magdalene heg wehm hema Mary
D am hahawa si uugij g jewed
Tsh g anghil ab i hud dahm kahchim t amjed k im hu hab i melch g hodai k an dahm dahiwua
Sh g wuhioshaj si smasma tonod hab masma mo g wepgi
Sh g wehschugaj hab masma stoha mo g smohoni gew
Kutsh wabsh wohoi totods hegam shondal mo ab nuhkud k si gigiwek ch amjed hab sha e juh mo d wabsh koi
Kush ab neok hegai anghil ch hab kaij ab ha wui hegam uuwi Pi g am wo shai e totodsid
M ani wa smahch mam g Jesus chuhkug an chum gahghim
Ab g wo i hihim k wo nei mo pi ia hu haichug iia mat ia e cheh
Uhpam at ep i wuhsh muhkig amjed mo wa hab wa kaij
Kumt am shohtam wo hihim k wo ha ahgi hegam mo am wehmajkahim mat uhpam e chegito k gam hu wo hih Galilee wui
Mt gam hu wo hihim k am haab wo nei
Neh am ani emahgid mo has i kaij Bash kaij g anghil
Kutsh si e totodsid k si shohtam ga hu hihi ab amjed g hihaini k eda si shehgig ch ia hu chum wohp matsh wo tahgi
Tsh wabshaba haha wabsh ha nam g Jesus k hab kaij T wo sem hoigeel g Jiosh Tsh ab si i shul wui k an ui tahtdaj an k ab si ihm
Sh hab kaij ab ha wui Pi g am wo niehbenid
Am g wo hihim k wo ha ahgi g niwepnag mat am wo hihi Galilee wui k am haab wo ninei 
Kutsh gam hu hihi hegam uuwi
Tsh hegam shondal mash am nuhkud g hihaini am hai hihim k ged hu dada kihhim t am k am ha ahgi g uugchu papal wehs haichu matsh haschu has i e juh
Tsh g uugchu papal am ha wehm e nam g geeged k am e aaga k am hahawa mui ha mah g lial idam shondal Â k hab ha ahg Bamt wo chei matki am dada g piongaj chuhug ch ed k am emehs g honshpadag mam kohksh
Kutp wo sha kah g kownal mam has i kaij tt wo wa emdoibia 
Kutsh am ui g lial hegam shondal k am hab e juh mam has i ha ahg
Ia o i idani hab masma am e aaga am ha shahgid g Tutuligo
Kuchd ahchim gamai hemako am hihi heg wui doag am Galilee ch ed mo wa hab kaij g Jesus matt am wo hihi
D g Jesus am haichug
Kuchd ab si ihm
D eda hi wa hai sha pi wohoch
D ab si i tmiabi g Jesus k hab kaij ab twui Jiosh at ab nimah g gewkdag wehs haichu dahm an dahm kahchim ch ed ch id dahm jewed
Gamai g wo hihim wehsko hemajkam ha wui k wo i ha mashcha g haichu niahga k ab wo i ha pahl wapko am chehchegch g niohg Jiosh ch ahni ep nichehcheg mani d alidaj ch heg ehp Hekia Sapekam Gewkdag
Ab ani emchehani mamt has wo masmak
Kumt ab wo i ha mashcha g hemajkam mat ab wo swohog elidad wehs haichu mani haschu ab emchehani
Kunt chum hekid wo emwehmajk chum as wo huhug g jewed
