
Tsh am hahawa jegko i wuhsh Judea chekshani ch ed ihda mash d John ch ha pahl wapkon g hemajkam
John jehnigida ash hab chuig Gam g hu wo sohhod g pi ap echegitoi
E o aihim mat in wo i wuhsh g Jiosh kownaltalig 
Neh id o hab ahg John hegai kelibad Jiosh haichu i tashogiddam mash hab chehgig Isaiah mash eda hab kaij 
Hema atsh gam hu jeg ed wo ha mihshmad g hemajkam hab kaijch 
Neh in atsh wo i wuhsh jewed dahm hegai mo d ge kownal wehs haichu dahm
Kumt heg wehhejed wo i e nako
Sh ab e enigadadch g John g kamihyo wopo ikuskaj ch ge hogi giwud ch heg wai hekaj e gegosid kohktpul ch sitol
Kutsh ab wui i hihi g hemajkam miajed ch an i aai wehskojed g Judea chekshani chum hems ab Jerusalem t amjed
Mui ash am ahg g pi ap echuijig am i kahkch g John
Kush heg am ha pahl wapkon Jordan akimel ch ed
Hai atsh am dada hegam mo d Palasi ch hegam mo d Sajusi matsh wo nei ihda pahl wakona
Sh hab ha ahg g John Hah ahpim mam pi ap chegitoidag bamki e elid mamt wo e doibia ab amjed g skook enamkidadag heg wabsh hekaj mam ab d Abrahambad amjedkam
Nt wabshaba wo emahgi mamt pi woho wo e doibia heg hi wa mamt am wo e chehgi am hab junihidch g sapekam mamt gam hu sohhod g pi ap echegitoi
Wehs hegam mat gam hu wo sohhod g pi ap echegitoi at d wo Jiosh hemajkamgak ch hekaj hab masma wo e kuint mo d Abrahambad amjedkam chum wa g nahnko mahs hemajkam
Kumt ahpim gam hu wo se ohhod hab masma mat g pi kehg bahidkam uus mamtp pi gam hu wo sohhod g pi ap echegitoi k pi am hu hab wo junihid g sapekam 
Kush hab ep kaij g John Pi g hab wo nielid manis ahni d si haichu
Ab at hema wo i wuhsh nioidk k d wo si haichuk
Ahni ani hi wa empahl wapkon mamt eda gam hu wo sohhod g pi ap echegitoi
T wabshaba heg ab wo emmah g Hekia Sapekam Gewkdag k gam hu hab wo i juh g pi emapekam hab sha masma mat g mehi wo mehi g shai
Nam hig pi nehnichud g pilkan mamt g mohgaj gam hu wo i gawulkad k wo mehid k g pilkani ged hu wo i baiha
Pegih t hab waap am aai wo i ha gawulkai g hemajkam am lodaita ch ed ihda mani emahgid k wo ha doibia g sapekam k g pi apekam skookam wo ha namkid
T g hanamkidadag pi hekid wo huhug Neh bash kaij g John
Jesus atsh ab hahawa i hih Galilee chekshani t amjed mo hebai d i kihkam k ab jiwia Jordan akimel t ab matsh wo e pahl wako
Sh g John chum pi pahl wakonamk hab kaijch Nis haschu ahgk wo mpahl wako nap pi d hekia sapekam
Ahpi apt wo chum nipahl wako 
Sh hab kaij g Jesus ab wui Bapt wo nijuh no pi g Jiosh hab d elida 
Tsh heg hekaj hab juh g John
Tsh am haha wabsh i chum wuhsh g Jesus shuhdagi t amjed
Tsh g dahm kahchim gam i e kuhpio
Tsh ab i hud g Hekia Sapekam Gewkdag ab ab g Jesus hab sha masma mat g hohhi
Sh ab neok g Jiosh ab dahm kahchim t amjed ch hab kaij Id o d si nitatchuidch nialidag ch am si nitatchui oidch hab masma 
