
Sh g Hekia Sapekam Gewkdag hab hahawa ahg g Jesus mat gam hu hejelko wo hih mo am d tohono jewed matsh wo e aappe
Tsh heg hekaj gam hu hih g Jesus  k am haichugkahim giikko wehstmahm tash ab pi haichu koadch nash pi e hoigeidahun ab Jiosh wui
Kutsh ab wui jiwia g jijawul hageejig am chum swuimk pi apekam ch ed k hab kaij Bap chum e elid map d Jiosh alidag
Pegih ab g hig chehani idam hohodai mat wo e pahnch naptki pi bihugim 
Kush hab kaij g Jesus Pi ant hab wo juh
An o hab chuig Jiosh oohana ed 
Jiosh neoki o baich d i si shas haichu mo hi g haichu hugi
Kut g oodham hemho ab wo wa swohog elidad 
Kutsh g ge Jiawul am hahawa wuhpuij tahgio i mahsid g gee cheopi
Heg o am kehk amai mo hab e aaga Si Hekia Sapekam Kihhim ch d Jerusalem
Kush hab ahg Maptp woho d wo Jiosh alidagk pegih am g i dahi amjed mo gan hu si uhgk kihtas
No hig pi hab chuig an Jiosh oohana ed 
Jiosh at ab wo ha cheha g mui anghil mat wo mnuhkud
Kut an hu wo muukchid mapt nih g shai etahtad ab hu wo shul hohodai t ab 
Sh hab kaij g Jesus ab wui Pi ant wo pipich g Jiosh
An o hab chuig oohanaj ed 
Pi g wo shai pipichudad g ekownalig Jiosh 
Kutsh am hahawa wuhpuij tahgio wehs i mahsid g kokownaltalig ch kaistalig jewed dahm  k ab wui hab kaij Wehs ant am wo mmah ihda maptp ab niwui wo i gehsh k ab wo niihmad 
Kush hab kaij g Jesus Gam g hu hihm ahpi ge Jiawul
An o hab chuig Jiosh oohana ed 
Heg amt wai Jiosh ab wui wo i gehsh k ab wo ihmad ch heg ab wo wai swohog elidad 
Kutsh wa woho gam hu hih g ge Jiawul
Tsh g anghil ab wui hihi g Jesus k am i wehmt
Am hu hebai amtsh am kuh hegai John mo am wa ha pahl wapkon
Kutsh am i kah g Jesus mamtsh kuh k atsh gam hu hahawa hih Galilee chekshani wui  k am jiwia Nazareth t ab
K am hema ep d kihhim mo d Capernaum ch an hugidaj an g Galilee kahchki
Kutsh am i dahiwua g Jesus
Neh heki atki hu wai ooha g Isaiabad matsh id am hab wo e juh
K hegai oohanaj hab chuig 
Si haichu at am hab wo e juh Galilee ch ed
Ihda chekshani o an hab chuig kahchki hugid an ch am huduni tahgio amjed g Jordan akimel
K an kihdag hegam mo d Zebulonbad amjedkam ch hegam mo d Naphtalibad amjedkam ch hegam ehp mo d gawul mahs hemajkam
Bo sha mahs mo am dadha schuhugam k ed no ge mahch g Jiosh
K g muhkig ab ha wui him
T wabshaba wo nei mat am haichu wo i wuhshani k hab wo sha masmak mo g si gee tonlig
Neh bash wa kaij g Isaiabad
Kutsh wa woho am i wuhsh g Jesus k am i ahgahi g haichu eahga hab kaijch Gam g hu wo sohhod g pi ap echegitoi
E o aihim mat in wo i wuhsh g Jiosh kownaltalig 
Sh an him g Jesus Galilee kahchki hugid an
Kush am hai oiopo g waptopi ha uudam ch am wuhpa g chuagia shuhdagi ch ed ch hekaj am ha uu g waptopi
Hema ash d Simon ch hab hahawa e chechcheg Peter
Kush hema d wehngaj ch hab chehgig Andrew
Jesus atsh am i ha nei idam  k hab ha ahg Ab g wo i nioid k wo niwehmajkad
Kunt ahni wo emmashcha mamt g hemajkam wo i ha wanchkwua am sapekam wui 
Kutsh am ha hekaj wabsh i dagito g echikpan k am i oi
Tsh am shai hihi haas hui
Tsh g Jesus am i ha nei idam James ch John
Idam o hab waap d ewepngam ch ash am chikpan g eohg wehm wahlko ch ed ch am apechud g echuagia
Tsh g Jesus ab ha wai mat am wo wehmajk
Kutsh am ha hekaj wabsh i dagito g eohg ch echikpan k am i oi g Jesus
Kush idam am hahawa hahasko oiopo Galilee chekshani ch ed
Kush g Jesus am ha mashcham g hemajkam hachechopi ed ch am ha ahgidahim g skehg haichu ahgaj g Jiosh ab amjed g kownaltaligaj ch am ep ha dodajid g nahnko mahs kokodam
Tsh an wehsko i kaida g haichu ahga ab amjed am Syria jewed ch ed mo heg eda g Galilee d chekshani
Tsh g hemajkam heg hekaj wehs ab ha uapa wui hegam mo nahnko masma koko ch hegam mo haichukaj e kudut ch hegam mo g jijawul an uukch g hachegitoidag ch hegam mo sha chuhugchud ch hegam mo pi himdag
Tsh g Jesus wehs ha dodaj
Kutsh g hemajkam wehskojed i hihim k am oid g Jesus
Idam ash hai d Galilee t am oodham ch hai ab amjed mo hab e aaga Wehstmahm Kihhim ch hai ab Jerusalem t amjed ch an wehskojed g Judea chekshani k ch hai ga hu aigojed g Jordan akimel
