
Tsh am i ha nei g Jesus idam mui hemajkam k ab i chesh kawulk t ab mat ab ha wui wo neo
Kutsh an wehgaj i e hemapai hegam mash ab si wecho e mashcham
Tsh g Jesus am i ha mashcha
Kush id d mashchamdaj 
Mt wo chum si sap e tahtkkad ahpim mam ab e shoigchud Jiosh wui
Do emwehhejedkam g Jiosh kownaltalig
Mt wo chum si sap e tahtkkad ahpim mam hemuch pi ap e tahtk ab amjed g pi apekam
Jiosh at ab wo emmah g sap tahhadkam
Mt wo chum si sap e tahtkkad ahpim mam ab wabsh i e shoigchudch
Wehs at ab wo emmah g Jiosh hegai mo an oohanas mo ab emmakiog am jewed dahm
Mt wo chum si sap e tahtkkad ahpim mam am si e gahgid mamt d wo sapekamk
Bat wo emjuh g Jiosh mamt d wo si hekia sapekamk
Mt wo chum si sap e tahtkkad ahpim mam sha hoigeid g hemajkam
Jiosh at hab waap wo semhoigeidad
Mt wo chum si sap e tahtkkad ahpim mamt gam hu sohhod g pi ap echegitoi
Am o hiwgidas mamt ab wo neidad g Jiosh
Mt wo chum si sap e tahtkkad ahpim mam am ha dodolimachud g hemajkam
Mt wo semmahchk mam d aaligaj g Jiosh
Mt wo emshoigch ahpim mamt hab wo junihid g Jiosh tatchui
K wabshaba d emwehhejedkam g Jiosh kownaltalig
Kumt heg hekaj wo si sap e tahtkkad
Mt wo skookam has emahgad ch wo emshoigchudad ch nahnko masma hab wo wuad g iattogig ab emab nam pi ab sniwohochud
Kumt wabsh wo si sap e tahtkkad 
ch wo si shehgigk no pi gee haichu ab emmakiog g Jiosh
Heg at wa oidk am hihi g kekelibad Jiosh haichu i tashogiddam
Neh smahch am mat pi wo e padch g chuhkug mamtp wo si onmad
Pegih mt hab wa masma haichu wehhejed wo skehgajk am ha shahgid hegam mo pi mahch g Jiosh
Jiosh at gam hu hab wo i emjuh mamtp pi haichu wehhejed wo skehgajk hab masma mamt hab wo juh g on matp wo kahko
Ahpim mam ab si nihiwig amt wehs wo ha tonolidad g hemajkam
Heg o wa wepo mam d tonlig am ha wehhejed
Pi g am wo ehstokch hegai mamt haschu hab wo junidad g Jiosh
Neh no hig pi woho mat pi ap wo e ehsto g kihhim matp am wo dahmkad g tohnk
T g lahmpa hab waap pi wo e ehsto haichu wecho
Mt an wo dai mat hebai wo emtonolidad
Pegih mt ahpim pi wo ehsto g semapekam k wabsh wo ha hiwgidad g hemajkam mat wo nei
Kut hekaj ab wo si has elidad g emohg Jiosh
Pi ant hab ahgk ia jiwia jewed dahm manis gam hu hab wabsh wo i juh hegai chehanig ch mashchamadag matsh wa g kekelibad Jiosh haichu i tashogiddam ab bei Jiosh t amjed
Heg eda o an oohanas mant has wo masmak ch has wo nijuh k wo nahto g nichikpan
Nt wo si shel emahgi mat pi hekid gam hu hab wo i e juh g Jiosh chehanig
Wehs at sap wo e nahto hegai mo an oohanas mat koi wo huhug g dahm kahchim ch jewed kahchim chum hems g si al chuuchum haichu
Kut d wabsh wo pi haichuk am Jiosh nena ed hegai mat hedai pi am hu wo wohog elidad g Jiosh chehanig ch wo ha mashcha haijj ehp mat hab waap pi ab hu wo wohog elidad
Kut heg d wo si haichuk am Jiosh nena ed mat hedai ab wo wohog elidad g Jiosh chehanig ch wo ha mashcha haijj ehp mat ab wo wohog elidad
Bo e elid g chehanig emmashchamdam ch Palasi mo sap oid g Jiosh chehanig
Nt wabshaba wo emahgi mamt hemho wa ha baich i sap wo oidad mamtp am swahpkim Jiosh kihdag ed
Smahch am mo hab chuig g heki hu chehanig mamt pi wo ha mua g hemajkam
Kut hemho wa wo e lodai matp hedai wo sha ha mua
Kunt ahni am baich hab wo i ah mamt am wa hugkam ab wo moht g chuijig mo g ha muakam mamt chum hems wabsh wo bagat ab hema i wui k hab wo ah mo d wabsh pad haichu
Ab o emwui him mat g Jiosh wo emlodai heg hekaj k gam hu wo i emwua Jiawul kih ed
Am g wo haasa e hoigeidahun mamtp wo schegito mamt hema i pi ap dohdda
Pi at ab hu wo emkaiha g Jiosh
Wehpeg amt am wo i e apech heg wui mamt pi ap dohdda k am haha wo ehoigeidahu
Mtp hems wo emlodai mamtp pi am hu shohtam wo i e apech
Kumt wo e kuhpach am hugkam mamt wehs wo namkid wehhejed mamt has i juh
Baich at wo i sapek mamt wehpeg hejel am wo i e apech aai e wui
Smahch am mo hab chuig g heki hu chehanig mamt pi wo ha ehs g hawehm kihkam
Kunt ahni am baich hab wo i ah mo heg wa wepo mamt ha ehs mamtp am wabsh wehmaj wo swoiwuim hegai mo pi d emwehm kihkam
Kut d wo emwuikamk mamt gam hu wo i e wua Jiawul kih ed
Baich at wo i sapek mamt chum hems wo heb hu wua g enendag
Do emwuikam mamt am hu wo i e wua Jiawul kih ed chum ams haschu pi apekam hab wo juh
K baich i sape mamt chum hems wo heb hu wua g enowi
Smahch am mo hab chuig g heki hu chehanig mamt hemho wa am wo i wuhshad g ohhoda tapial ehohnig wehhejed mamtp wo sohhod
Nt wabshaba am wo emahgi mat d wo pi apekamk mamt wo sohhod heg hi wa mamt wo smai am i chum hohntk mat heki hu ha wehm woiwua
Kut d wo pi apekamk mat g emohhoda hema ep wo kunt
Id at d wo emchuijigk mamtp wo sohhod
Kut hegai mat wo hohnt hab waap wo juh g pi apekam
Smahch am mo hab chuig g heki hu chehanig mamt pi wo ha iattogidad ch hemho am hab wo wa juh mam haschu ha ahgid ch chehcheg g Jiosh
Nt wabshaba am wo emahgi mamt hemho am hab wo wa juh g eneoki
Pi o ape mams wabsh chum haschu wehhejed wo gewkaj g eneoki
Neh am am wabsh pehegia gewkaj g eneoki am chehchegch g dahm kahchim
K eda g dahm kahchim d Jiosh kihdag
K hab wa masma mamtp hems g Jiosh am chehch
Kum am ep chehcheg g jewed
K eda heg d Jiosh nahtoi ch heg wa wepo mo d keishpakudaj
Kum am ep chehcheg g Jerusalem
K eda heg d kihhimaj g Jiosh
Emoo am hab waap aaga hab kaijch mamt wo moht g chuijig mamtp pi hab wo juh g eneoki
T eda g Jiosh wo wai e nako mat wo emmohtoi g chuijig
Id o wehs hab masma mamtp hems am chehch g Jiosh
Neh bamt wo chum juh g eneoki chum ams pi wo gewkaj am chehchegch g Jiosh
T d wabsh wo ge Jiawul amjedkamk mamtp wo ha iattogi
Smahch am mo hab chuig g heki hu chehanig mamt wo ha lodai mat hedai skookam has emjuh
T ab wui hab epai wo e juh mat has i emjuh
Nt wabshaba am wo emahgi mamt pi wo shai e agwuim
Tp hems hema ab wo emshonihi emkahm ab
Pegih mt wabsh wo hiwigi mat ab ep wo emshonihi
Kumt baich haichu ab wo mah hegai matp hedai wo emlodai haichu semwohppoidamch
Kumt gam hu wo si baiwich mam haschu chikpan emmohtoid wabsh sap e tahtkch
Pi g wo shai daid matp haschu i tatchua g shoigkam
Smahch am mo e ahgachug mamt ab wo si ha tatchuad g enaipijju ch wo sha kehidad g eobga
Nt wabshaba am wo emahgi mamt pi hegam wai ab wo si ha tatchuad enaipijju
Chum o hems g pi ap hemajkam ab si ha tatchua g enaipijju ch wabshaba pi heg hekaj wo e doibia
Neh ahpim amt chum hems g eobga wo si ha tatchuad ch am ha wehhejed wo e hoigeidahunad Jiosh wui
Jiosh o chum hems g pi ap hemajkam ab si ha tatchua ch ab ha mahk g tash tonlig ch juhki
Kumt ahpim hab wo chum masmak mo g Jiosh nam pi d aaligaj
Emohg Jiosh o d si hekia sapekam
Pegih mt ahpim hab waap d wo si hekia sapekamk 
