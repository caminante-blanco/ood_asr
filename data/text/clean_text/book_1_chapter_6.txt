
Kush hab ep kaij g Jesus Am g wo se nenoidad mamt pi am hu hab wabsh wo wuad g haichu sapekam hab ahgk mat g hemajkam wo neidad mam haschu am hab junihim
Jiosh at pi ab hu wo emmah g skehg mahkigdag mamtp hab masma wabsh wo se chehgidam
Pi g wo se chehgidamk mamt hekid wo i ha wehmt g shoigkam
Hegam mo se chehgidamk mo i ha wehmt o am hab wua emnamki ed ch an kahya ch ed
K g hemajkam ab si has ha elid
Neh id o d hanamkidadag
Nt wo si shel emahgi mat g Jiosh pi ab hu has wo ha el
Ahpim amt wabsh saagi wo i ha wehmtad g shoigkam mat pi hedai wo smahchk
T g emohg Jiosh wo emneid k ab wo si has emelidad
Pi g wo se chehgidamk mamt hekid wo e hoigeidahu
Hegam mo se chehgidamk at wo gegokiwua k wo e hoigeidahu am emnamki ed ch an kahya ch ed
Kut wehsijj wo ha neid k ab wo si has ha elidad
Neh id o d ha namkidadag
Nt wo si shel emahgi mat g Jiosh pi ab hu has wo ha elidad
Ahpim amt am wo i wahp ekih ed k ab wo si i kuh g kihjeg k am wabsh hejelko wo e hoigeidahu Jiosh wui
Kut heg wo wai emneidad ch ab wo has emelidad
Hegam mo pi mahch g Jiosh o am wabsh muikko e dahm hab haichu cheche hab elidch mat hab wai masma wo ha kah g Jiosh
Mt wabshaba ahpim pi hab masma hab wo e junihid
Jiosh o d emohg ch heki hu smahch mam haschu i tatchua mam wa chum koi ab hu tahni haichu
Bamt masma am wo e hoigeidahunad 
Tohg Jiosh an ap kihdag dahm kahchim ch ed
Kuch ab si has melid ch si haichuchud g mchehgig
Ab ach mtahni mapt wo i geedaj g ekownaltalig ia tshahgid mat g mtatchui am hab wo e junihid ia jewed dahm hab masma mo an hab e wua mkihdag ed
Ab g i sthoigeid k ab wo tmahkad g haichu hugi wehs tashkaj
Gam g hu hab i juhni g pi ap tchuijig hab masma mach gam hu pi chechegitod g hachuijig hegam mat hedai pi ap has chui ab twui
Pi g am hiwgid g Jiawul mas am wo tshul pi apekam ch ed
Ahpi ap d kownal wehs haichu dahm ch wehs edgid g gewkdag
Kutt ab wo si has melidad chum hekid 
Neh bamt masma am wo e hoigeidahunad Jiosh wui wabsh pi chegitok g pi ap hachuijig
T g Jiosh gam hu hab wo i juh g pi ap emchuijig
T wabshaba g emchuijig pi gam hab wo i e juh mamtp pi wo pi chegito g hachuijig
Pi g wo se chehgidamk mam pi ap e tahtk mamt hekid heekkio pi wo e gegos e hoigeidahunch
Hegam mat wo se chehgidam at wo nei g enamkidadag mat g hemajkam ab wo si has ha el
Nt wabshaba wo si shel emahgi mat g Jiosh pi ab hu has wo ha el
Am g wo wakon g ewuhiosha k ab wo si i gaswua g emoo
T hab pi wo mahchk g hemajkam ab i emneidk mam pi e gegosid
T heg wo wai smahchk emohg Jiosh ch ab wo si has emelidad
Pi g an hu wo e toidahid g skaisdag id dahm jewed
Tp hems wabsh wo padt o atp hems hema wo emehs
Mt wabshaba wo hekaj g ekaisdag am Jiosh wehhejed
T heg wo wa wepok mam heg an e toidahim Jiosh kihdag ed
T pi hekid wo padt
Kut pi hedai wo emehs
Kumt am wo shihimim no pi g emtatchuidag am ulinig mo hebai haichug mam haschu hab i elid mo d emkaisdag
Emwuhpui at sap am wo i wahki g tonlig matp wo smamsk  k wabshaba pi am hu wo i wahki matp pi wo mamsk
Kum heg hekaj sap nuhkud
Pegih wahm amt wo si sap nuhkudad g haichu eamichudadag mat heg sap am wo i wahki g wohokam
Dat wo si gee schuhugamk emwehhejed matp pi wo apek g emamichudadag
Pi at hedai wo e nako mas ha wepo hab masma ab wo ha neidad g gohk eaamo
Hemho wa atp hems hema baich wo i swohog elidad
Emkaisdag o heg wa wepo mo d emahmo mamtp heg hekaj baich wo i pihk e elidad mam hi g Jiosh
Neh nt heg hekaj hab wo emah mamt pi wabsh wo i e kudutad heg hekaj mams haschukaj wo e gegos o mams haschukaj wo e enigadad
Jiosh at ab emmah g emdoakag pegih k ab hab waap wo emmah mamt haschukaj wo e dagioidad
An g wo i ha neid hegam uuwhig mo an nene
Idam o pi haichu eeshad ch pi od g haichu esha ch pi gan hu e toidahim g haichu bahidag
K wabshaba g emohg Jiosh ha nuhkud
Kum eda ahpim baich d i si haichu mo g uuwhig
Pi amt wo e nako mams am baich wo i himch g eaahidagga chum ams hems wo si e kudutad am chegitokch
Pi g am wo si e kudutad ab amjed mams haschu ab wo enigat
An g wo i neidad g haichu heosig m an wehsko chuhch
Heg o wa wepo mo si skehg e enigadadch ch eda pi haichu shai shohshom
Solomonbad o pi hab masma skehg e enigadadch chum as d si skais kownal
Neh haichu wuhshanig o wabsh al heekia tash an hab chuig
K eda g Jiosh si skehg an wuhshad
Kum ahpim baich d i haichu am wehhejed
Kut woho ab wo emenigadad
Pegih mt heg hekaj ab wabsh wo si hiwgad  ch pi am hu wo e kudutad ab amjed mams hebai wo bei g egegosig o g ewehschuga
Hegam mo pi mahch g Jiosh o id am wa si oid
M eda ahpim d Jiosh aaliga
K heg smahch mam tatchua wehs ihda
Wehpeg g am wo i e dagitok Jiosh wui k hab d wo sapekamk
Kut heg wehs ab wo i emmah mam haschu i tatchua
Pi g am wo shai e kudutad heg amjed mat haschu has wo i e juh baich tash
Am o wa haichug g emkudutadag id i tashkaj ch pi hab chum mahs mams g sialim kudutadag ab wo i wehnad
