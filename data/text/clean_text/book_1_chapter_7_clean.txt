
Pi g am hedai has wo ahgad nat pi ab uhpam wo i e nodagi emwui
Mamt has i masma wo has ha ahgad t ab wo i nod emwui g has ahgadag hab masma
Ab at wo i e nodagi emwui mamt has i masma ab wo neidad hema
Pi g am wo si snenoidad g hema chuijig
Tp hems baich i geej g hejel emchuijig
Id at heg wo wa wepok mam g chum haichu ab i swuhshdamk wuhij ed mo eda baich i gee haichu ab woo emwuhi ed
Do iattogi mamtp hab wo chei mamt haichu ab wo i wuhshad wuhij ed mo eda g baich i gee haichu ab woo emwuhi ed
Hemho wa amt wehpeg wo i apech g pi eapedag k haha wo e nako mamt wo i apech g hema pi apedag
Pi g ab hu wo ha ahgid g Jiosh haichu ahga hegam mo pi ab hu tatchua
Heg at wo wa wepok mamt g sta keidam gogogs ab wo ha mah g hekia sapekam haichu o g kokji ab wo ha mah g si snamkig babiuga
Gogogs at hi ab wabsh wo i nehni k wo skookam has wo emjuh
T g kokji hi wabsh wo kehiwia g babiuga
Ab g wo ha tahnid haichu k ab wo bebhed
Am g wo e gahgidad haichu k wo cheh
Ab g wo shontpagad
T ab wo i e kuhpio g pualit emwehhejed
Ahpim oog namt hig wabsh g hodai wo mah g ealidag mat g simito wo emtai  o wabsh g wamad wo mah mat g watopi hidod ab wo emtai
Chum ams d pi apekam ch eda smahch mamt skehg haichu wo ha mah g eaaliga
Wahm hig g emohg Jiosh at woho baich i skehg haichu ab wo emmah mamt ab wo tahnid haichu
Am g hab wo ha juhkchid g hemajkam mam has i chum ha elid mat hab wo emjuhkchid
Bamt masma wehs am hab wo juh mo haschu an oohanas Jiosh heki hu oohana ed
Am g wo i e dagitok Jiosh wui k ab wo swohog elidad
Id at heg wo wa wepok mamt am i wahp al aj kihjeg t amjed k am aj wohg oidch hihim
Pi o muijj hab masma hab e wua
Kumt hab wai masma am wo bei g pi ha huhugedam doakag
 Pi o hasig mamt hab wabsh wo junihid g hejel etatchui
Id at heg wo wa wepok mamt ab stadani kihjeg t amjed i wahp k am stadani wohg oidch hihim
Muijj o hab masma hab e wua ch hab ab aihim g Jiawul kih
Mui at an wo i wuwha g schu iattomkam k hab wo e aagad mo d Jiosh haichu i tashogiddam
Am g wo sha nenoidad mat pi am hu wo i emshul pi apekam ch ed
T wo sempadchudam hab masma mat g shehe wo smuam g kahwal
Mt wo smahchk mo pi d wohokam am neidch mo has masma
Nat hig wo e nako g hoi shai mat wo bahidagt g uhdwis o g suhna
Pegih t hab wa masma pi wo e nako hegam schu iattomkam mas wo emoidk hab wo e juh
Neh heg at wo wai skehg bahidagt skehg haichu wuhshanig
T g pi kehg wuhshanig pi kehg wo bahidagt
Kumt wo shonch k gam hu wo mei
Neh mt hab wa masma wo ha mai mas hu wa woho d Jiosh haichu i tashogiddam mamt wo nei mas wa woho ab swohog elid g Jiosh
Muijj at hab wo chum niaagad mani d sapekam hakownalig ch wabshaba pi am hu hab wo junihid g niohg Jiosh tatchui
Kut g Jiosh pi am hu wo i ha wahpki ekihdag ed
T ab wo i e ai g lodaita tash
T idam hab wo chum kaijjid ab niwui Sapekam nikownalig mgewkdagkaj ach am ahgachug g Jiosh haichu ahga ch gam hu i ha wuwhasid g jijawul ch am hab junihim g shasig haichu 
Kunt hab wo chei ab ha wui Pi ani hekid shai semmahch
Gam g hu wo hihim ab niamjed ahpim mam hab junihim g pi apekam T hemho wa gam hu wo hihi
Ab g wo swohog elidad g haichu niahga
T hab wo sapek g emdoakag
Id at heg wo wa wepok matp hems hema swihnam wo shondad g ekihta
T hab pi wo i gei mat hekid wo hewed k juh k wo sgewkam mel g shuhdagi
Pegih mt hab wa masma swihnam wo gegokkad mo ihda kih mamtp ab wo sniwohog elidad
T wabshaba pi wo apek g emdoakag mamtp pi ab hu wo wohog elidad g haichu niahga
Heg at wo wa wepok matp hems hema pi wihnam wo shondad g ekihta
T wo si hewed k juh k sgewkam wo mel g shuhdagi
Kut g kihj wo i gehsh k am wabsh wo i e padch
Pegih t hab wa masma wo i e padch g emdoakag mo ihda kih mamtp pi ab hu wo niwohog elidad 
Neh tsh am i haasa ha mashcha g Jesus
Tsh g hemajkam si has i el  no pi se mamachim ha mashcham
Sh eda hegam mo d chum chehanig ha mashchamdam pi hab masma se mamachim ha mashcham
