
Tsh ab hahawa i hud g Jesus kawulk t amjed
Tsh ab i oi hegam mui hemajkam mo an wehmaj
Tsh am hema jiwia g oodham mash mumku heg hekaj mumkidag mo g chuhkugaj muhkhim k atsh ab i gei Jesus wecho k hab kaij Sapekam nikownalig ab g si i snihoigeid k i nidoajid pej maptp wo tatchuad 
Tsh g Jesus ab tahtam k hab kaij Am o wa sape
Doajini 
Tsh am ha hekaj i doa
Sh hab hahawa kaij g Jesus ab wui Neh pi apt hedai wo ahgid k wabshaba am ha hekaj wo hih pahl wui
T am wo mchechga k wo wohokamch mapt doa
Pt am hab haha wo juh hegai iagchulida mo wa g Jiosh emchehani Mosesbad oohana ed
T hab wo smahchk g hemajkam mapt woho doa 
Kutsh gam hu hahawa hihi idam Jesus k am dada Capernaum t am
Sh amai am hema d shondal hageejig ch ab Rome t amjed am d ha kehsha ch ab si tahni g i wehmtadag ch hab kaij Â Sapekam nikownalig mumku at g nipionag k ab woo nikih ab ch pi e nako mas an has wo i e juh k mui e shoigchud 
Sh hab kaij g Jesus Am ant wo wa i him k wo doaj 
Sh hab kaij hegai shondal hageejig Pi ani am hu hugkam d haichu maps am wo i wah nikih ed
Am apt hab wabsh wo chea
T wo doa g nipionag
Bo wa masma ab haichu nichehani g nigeejig
Kuni ab swohog elid
K g nishondalig hab waap ab sniwohog elid
Hema ant hab wo ah Am g hihm T am wo hih
Nt hema hab ep wo ah Ab g i hihm T ab wo i hih
Kuni g nipionag hab ep aaga mat haichu hab wo nijuni
K am hab wua 
Kutsh si has i el g Jesus am i kaiok k hab kaij ab ha wui hegam mo an wehmaj Neh ab o si nihiwig ihda gawul mahs oodham
Pi ani hekid shai kah mas hab masma ab si nihiwig g Tutuligo
Kunt hab wo emahgi mat muijj ab wo i hihi sial wecho amjed ch hudunig wecho amjed k am wo wehmaj dadhaiwua g Abrahambad ch Isaacbad ch Jacobbad an Jiosh kihdag ed
Id o d chum haapedag g Tutuligo
T wabshaba muijj pi am hu wo i wahp no pi pi ab hu nihiwig
T g Jiosh gam hu wo ha shul schuhugam k ed
Kut chum hekid am wo shoanid ch ga hu wabsh wo i si e kiishch nat pi wo shai si skook haichu nakogad 
Kush hab hahawa kaij g Jesus heg wui shondal hageejig Gamai g hihm uhpam
T heg am hab wo e juh map haschu ab nitahni nap pi ab si nihiwig Kutsh heg wai ohla ab doa g piongaj
Kutsh amjed gam hu hai hihi idam Jesus Peter kih wui
Sh am wook ch mumku g Peter hohnig jee ch g stoni iajidch
Kush g Jesus an taht g nowij
Tsh ha hekaj huhug g stonjig ab ab
Kutsh am i wamig k ha hihidol
Tsh gam hu i juh
Tsh g hemajkam mui am ha uapa g kokodam ch hegam mo g jijawul an ha uukch
Tsh g Jesus am i ha wuwhas g jijawul k am wehs ha doaj g kokodam
Heki atki hu wai ooha g Isaiabad matsh id am hab wo e juh
K hegai oohanaj hab chuig 
Heg at ab wo moht g tmumkidag k im hu hab wo i juh ab tamjed
Sh mui hemajkam an ha wehgaj
Sh heg hekaj hab ha ahg g Jesus hegam mo si ha mashcham mat wo e nako
T gan hu aigojed wo i chehchsh g sikod shuhdagi
Tsh wabshaba am hema jiwia g chehanig ha mashchamdam k hab kaij Tmashchamdam ninahtokch ani mant am wo moi 
Sh hab kaij g Jesus ab wui Napt hig wo e nako
Neh chum o hems g gagso ch uuwhig ge koksh
Ni wabshaba ahni Jiosh si Kehsha pi shai ha kih ia jewed dahm
K heg hekaj shasig maps am wo nioi 
Sh hema hab kaij hegam mash ab wecho e mashcham Sapekam nikownalig chum ani hi wa am i smoidamk idani
T wabshaba hoipki hekid muh g niohg
Nt wo hiashpok haha wo moi 
Sh hab kaij g Jesus Am g ha hiwgid hegam mo pi uukch g wechij doakag mat wo ha hiash g koi
Pt ahpi hi ab wo i him k wo niwehmajk 
Sh g Jesus an hahawa dahiwua wahlko ch ed am ha wehm hegam mash ab si wecho e mashcham k am gahi i shul
Kutsh haha wabsh si sgewkam ab i meh g hewel shuhdagi dahm k ab i tootonkai g shuhdagi matsh gam hu si i chesh wahlko dahm
Sh g Jesus am wook ch kohsh
Kutsh am wui hihim k am wuhan k hab kaij Tkownalig tdoibiani
Ttki wo tkoij 
Sh hab kaij g Jesus ab ha wui Shahchu amt ahgk si e totods
Pi amki ab hu si nihiwig Bash kaij ch am wamig k ab si chehani g hewel ch shuhdagi tootonk mat wo dodolimat
Kutsh gam hu wabsh i pi shahm
Tsh wehsijj si has i elid k hab kaij S has mahs d oodham ihda mo chum hems g hewel ch shuhdagi tootonk ab swohog elid 
Tsh am aigo dada
K amai d hachekshani g Gadarene hemajkam
Sh am ge chehchog mo am g koi e toaw
Tsh gohk ab i wuwha g chechoj
Kush g jijawul an ha uukch
Kush shai sta ehbidama
Sh chum hedai sehbid matsh am haab wo i bij
Tsh idam an ha nam k si skaidam hab kaij ab Jesus wui Shahchu apt ahgk ab twui i hih ahpi Jiosh alidag
Napt wo skookam tnamkid mat wa chum koi e ai g tash Bash kaij nash pi g Jesus sha wuwhasidamk g jijawul
Sh eda mui an oiopo g kokji kawulk bahsho ch e gegosid
Sh idam jijawul ab si tahni g Jesus ch hab kaij Pt hig wo thiwigi matt am wo i wahp hegam ha eda kokji 
Sh hab ha ahg g Jesus Hijiwo 
Tsh wa woho gam hu i wuwha k am wahp kokji ha eda
Kutsh wehsijj idam kokji am agshp i wohp k am shul shuhdagi ch ed k wachkk
Kutsh hegam mash am ha nuhkud idam kokji gam hu si wohp k am dada kihhim t am k am ha ahgid mat haschu has e juh am ha tahgio idam oodham mash g jijawul an ha uukch
Kutsh muijj ab amjed hegai kihhim am i namkhi g Jesus k am i chehg k hab ahg mat wo si sha hoigeid k gm hu wo hih ab hachekshani amjed
