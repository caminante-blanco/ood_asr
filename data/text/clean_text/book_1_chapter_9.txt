
Tsh an hahawa gahi ep hihi g wahlkokaj idam Jesus k am dada Capernaum t am mo am kih
Tsh am hai dada hema woichugch wahkus ch ed nash pi ab wabsh i smoik ch pi himid
Sh am neid g Jesus mo ab si hiwig idam mat am wui uapa ch hab kaij ab wui g mumkudam Am g si e gewkaj ninawoj
Gm ant hu hab i juh g pi ap mchuijig 
Sh hai gegok g chehanig ha mashchamdam ch hab kaij ab aai e wui Ih shoo wai si pi ap neok hab masma e wepogidch g Jiosh 
Kush g Jesus smahch mo haschu am chegito ch hab kaij ab ha wui Am am g pi apekam haichu chegito  hab elidch mani hab wabsh kaij ch pi woho edgid g gewkdag mant gam hu hab wo i juh g pi ap hachuijig
Bam elid mo spehegim hab e kaij Gm ant hu hab i juh g pi ap mchuijig no ge hedai smahch mas swohom gam hu hab i e juh
Pegih nt wo emchehgi mani woho ge gewkdag ch hab wua mani has i kaij ahni Jiosh si Kehsha k hab hahawa kaij ab wui ihda mo ab wabsh i smoik I g wamig k am behi g ewahkus k hihm am uhpam 
Kutsh am i wamig k gam hu hih uhpam
Kutsh am i nei g hemajkam ihda k si sehbeni k ab si has i el g Jiosh natki pi ab mah g Jesus ihda gewkdag
Tki amjed am hih g Jesus k am hu hebai himad ch nicheh ahni Matthew
Nid wa eda am chikpan mo am g kownal ha kowlant g hemajkam g lial
D hab kaij g Jesus ab niwui Ab g i hihm k ab si niwecho wo e mashchamad Nid am ha hekaj i wuhshani k am i oi
Am hu hebai amjed nid ab ha wai hegam Jesus mat am wo e gegos nikih am
D ab i hihi
Kud mui am dada k am twehm e gegosid g lial ha kowlantdam ch hegam mo pi am hu si oid g tshohshon hahimdag
Dki am hai dada g Palasi
Kuchd eda am tgegosid
D idam hab kaij ab twui Ih k haschu ahgch g emmashchamdam ha wehm e gegosid g pi ap hemajkam chum hems g lial tkowlantdam 
D g Jesus am i ha kaiok hab kaij ab ha wui Idam pi ap hemajkam o se doibiamk hab masma mat g kokodam wo se doajidam
Hegam mat hab wo e elidad mo sape at pi wo tatchua g mahkai
Pi ant hab ahgk ia jiwia jewed dahm manis wo ha doibia hegam mo pi e doibiamk
Neh an o oohanas mash wa hab kaij g Jiosh 
Sap am hab wua g iagchulida ab niwui
K wabshaba baich d i si haichu mamt wo shehemajimak
Pegih am g wo samichud mo haschu hab ahg ch hab kaij 
D am hai dada hegam mo ab si wecho e mashcham hegai John mo wa ha pahl wapkon k ab kakke g Jesus ch hab kaij Neh muikko ach pi tgegosid hab ahgch matt wo thoigeidahu
K hegam Palasi hab waap e wua
K eda haschu ahgch idam pi hab masma hab e wua mo ab si mwecho e mashcham 
D hab kaij g Jesus ab ha wui Nat hig pi wo e gegos g wo ha hohntam naipijju mat eda heg am wo ha wehmajk
T am wo i e ai mat pi am hu wo ha wehmajk
T am hahawa pi wo e gegos
Pegih bat wo wa e juh idam ninaipijju mant hekid pi ia hu wo ha wehmajk 
D am hahawa chum ha tashogid g Jesus mat g wechij mashchama pi ap wo wehnad g heki hu himdag hab kaijch Pi at hedai g wechij ikuskaj wo shohsho g hekiuchij lihwa mat wo se wia nat pi wo i dahiwua hegai wechij ikus k baich wo i wantp g hekiuchij
K hab waap pi hab mahs machs am wo toa g wechij uhdwis wadag am hekiuchij haichu elidag kostal ch ed nat pi wo wantsh g hekiuchij am i e ak
Kut wo e iawua g uhdwis wadag
Wechij uhdwis wadag at am wo e toa wechij kokstal ch ed mat wehs wo sap e nuhkud 
D am wabsh kia ha wehm neok g Jesus
Kud am hema jiwia g thahaichuga k ab i gei wui k hab kaij Nichehiaga atp hems heki hu muh
Pt wabshaba ab wo i him k ab wo taht
T wo e chegito  Kud gam hu wehmaj hih g Jesus
Kuchd ahchim gam hu ep ha oi
Kudki eda am hema haichug g uwi mash gamai gohk ahid ab wai mumku heg hekaj mo g ehedaj jegwoni
Kuchd am hihim
Kudki ab i hih Jesus wui k ab taht g kahbaj hugidag  nash pi hab e elid matp hems an wabsh wo taht k wo doa
D g Jesus am sikol i kekiwua k neidok hab ahg Pegih niuwiga ab g si i e gewkad
Am apt wa doa napt pi ab i sniwohoch Kud amjed gam hu sdoa
D amjed gam hu hih g Jesus k am i wah heg kih ed matsh g chehiagaj muh
Sh am si snankosig g mumsigo ch shoanidam
Sh hab kaij g Jesus ab ha wui Gam g hu wo i wuwhaki wehsijj
Heg o wa wepo niwehhejed mo wabsh kohsh g chehia Kush wehsijj si skookam ash nash pi smahch matsh muh
Kumtsh am wabsh i chum ha wuwhas
Tsh g Jesus am i wah mo am woo g chehia k ab bei nowij ab
Kutsh i wami
Kum amjed an aai wehsko aagahim mat has e juh
Kuchd am hu hebai ep hihim
D gohk pi neneadam oodham ab i oi g Jesus k si skaidam hab kaij Ab g si i sthoigeid ahpi mapsh d tkownaligbad David amjedkam 
Kuchd ged hu i wahp kih ch ed
D idam gohk pi neneadam am dada wui g Jesus
Kud heg ab ha kakke ch hab kaij Nam swohochud mant wo ninako mant wo emnench 
D hab kaij idam Heuu ab ach si mhiwig sapekam tkownalig 
Kud g Jesus ab ha taht g hawuhpui k hab kaij Am at hab wo e juh mam has i masma ab swohochud  Kud wa woho ab bei g enendag
D g Jesus ab si sgewkam ha ahgid Pi g am hedai wo shai ahgid ihda  D wabshaba am wabsh i chum dagito k gam hu hihim k am aai i ahgahi wehsko anai ab amjed g Jesus
D am hahawa hai ep dada g hemajkam Jesus wui am hema uapadch mo pi ha neok nash pi jiawul an uukch
D g Jesus gam hu wabsh chum i wuhshad g jiawul ab amjed
Kud ha hekaj wabsh neo ihda oodham
D wehsijj si e todsid k hab kaij Pi ach hekid haichu hab shai masma neid am tshahgid 
Kud wabshaba g Palasi hab kaij Jijawul hageejig o ab mahkch g gewkdag
Kuki heg hekaj e nakog ch ab i ha wuwhasid g jijawul 
Am achd hahawa hahasko oiopod ch am daiw wehs kihhim ch ed
Kud g Jesus am ha mashcham g hemajkam hachechopi ed ch am ha ahgidahim g skehg haichu ahga ab amjed g Jiosh kownaltalig ch am ep ha dodajid g nahnko mahs kokodam
D mui ab wui e chehm g hemajkam
Kudki g Jesus si i sha hoigeel no pi si e kudut ch e shoigchud hab sha masma mat g kakawal hab wo e wuad pi e nuhkudch
D hab kaij g Jesus ab twui Neh muij o hegam mo e nahtokch mat wo e doibia
Kuch eda pi muij ahchim mach am ha ahgidahim g doibiadag ahga
Id o heg wa wepo mat hebai g hahihka wo si geejk
T g hapionag pi wo muijk
Ab g wo si tahnid g Jiosh mat mui wo i ha chuhcha mat am wo i ha ahgidahid g skehg haichu ahgaj ch ab wo i ha baihamad hegam mo e nahtokch 
