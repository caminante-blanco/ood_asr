
Ab am swohochud g tkownalig Jesus Christ
Pegih k pi hab chum chuig mams pi ab hu wo ha haichuch g shoigkam
Pi o ape mamtp hema wo si sap dai g skais oodham k eda hab wo ah g shoigkam mat gam hu wabsh wo kehkkad o wo dahiwua jewedo
Pi o ape g emtatchui mamtp ha baich ab wo i haichuch g skais oodham
Jiosh ash ab ha makiog g shoig hemajkam g gee wohochudadag mat am wo apedagk kihdaj ed
Kutsh wehsijj ab wo i ha wahpki hegam mo ab tatchua
M eda hai pi ab hu has ha elid g shoigkam ch hegam wai skakais ab si has ha elid
Am g wo i oidahim mo hai g skakais emshoigchud ch am i emwahpkid chehanig ch ed  ch skookam has ahg hegai mach ab ihm mo d tdoibiakam
Am g hab wo junihid g Jiosh chehanig mo hab masma an oohanas 
Ab amt wo si pihk e elidad wehs ha wui g hemajkam hab masma mam has i masma hejel e wehhejed si pihk e elid
Mt wo melchkwuhid g Jiosh chehanig mamtp ab aai wo i ha gaagwulkadad g hemajkam ab ha neidch mo has i mahs
Kumt d wo pi ap chuijkamk am Jiosh chehanig ed mamtp chum hems al hemako chehanig wo melchkwua
An o hab chuig mamt wo si e nuhkud heg wai wehhejed hejel ewehm kihkam ch an hab ep chuig mamt pi wo mua g hemajkam
Kumtp hems sap wo e nuhkud g ewehm kihkam wehhejed k wabshaba d wo pi ap chuijkamk mamtp wo hema mua
T wabshaba g Jiosh gam hu hab i juh g pi ap tchuijig mat wo tdoibia ab amjed g skook tnamkidadag mat hekid wo tlodai
Pegih tt hemho wa hab masma hab wo tjunihid ch hab wo kaijjid mach d tdoibiakam ch ab wo i sha hoigeidad g hemajkam
Pi at ab hu wo i ha hoigeel g Jiosh hegam mat pi ab hu wo ha hoigeidad g hemajkam
Pi o woho d Jiosh wohochuddam hegam mat pi hab wo junihid g tatchuij
Kut pi wo ha doibia
Haichu hab tjuni at wo twohokamch machs d wohochuddam
Neh matp hems hai g twehm wohochuddam d wo shoigkamk ch wo haichu si tatchua
Pi o ape machs pi am hu wo i ha wehmt k hab wabsh wo chei Jiosh at wo wai i emwehmt  Pi ach woho wohochud g Jiosh mattp pi am hu hab wo junihid g tatchuij
Haijj amki hab e elid mamt ab wabsh wo swohochudad g Jiosh ch eda pi am hu hab wo junihid g tatchuij
K eda hab chuig mat g haichu hab tjuni wo tashogi g twohochudadag
Jijawul o hab waap chum swohochud mo an hema d Jiosh ch shai si sehbid ch eda pi am hu hab junihim g tatchuij ch hab masma e chehgidch mo pi d shai e doibiakam
K heg hekaj tasho mo pi woho wohochud g Jiosh hegam matp hedai pi hab wo junihid g ewohochudadag
Am ant haichu ep wo emahgi mant hekaj wo si tasho emchehgi ihda
Ab ach d amjedkam hegai mash hab chehgig Abraham
Kush heg ab swohochud g Jiosh
Tsh g Jiosh am cheha matsh ab wui wo iagchul g ealidag muak
Tsh g Abrahambad am woho hab chum juh k hekaj e chehgid mo ab swohochud g Jiosh ch d e doibiakam
Tsh g Jiosh am hahawa pi hiwigi mas wo mua g ealidag no pi wabsh aappem g wohochudadgaj
Abrahambad at ab wehnad g haichu hab ejuni g ewohochudadag
Wohochudadgaj at sap i e nahto heg hekaj haichu hab junij
T hekaj am e wohokamch hegai mo an oohanas 
Abraham at ab i swohoch g Jiosh
K heg hekaj hab kaij g Jiosh mo d e doibiakam ch pi ha chuijig
Neh sh g Jiosh am hahawa hab masma ihm mo d nawojij
Pegih id o am tchehgidch mo pi d e doibiakam hegam mat hab wabsh wo kaijjid mo d wohochuddam
Hemho wa att am hab wo junihid g twohochudadag ch hab wa masma am wo tchehgi mach d tdoibiakam
Am g wo schegitok mo haschu an oohanas ab amjed g Rahabbad
Heg atsh wa hai ha doibia g tshohshonbad mash eda g wehmaj oodham sha kokdaimk
Id at am wohokamch mo ab swohochud g Jiosh
Kutsh g Jiosh doibia
Pegih am ach tchehgidch g haichu hab tjunikaj mach haschu ab i swohochud
K hegam mat pi am hu hab wo junihid g Jiosh tatchui pi ab hu wohochud g Jiosh
