
Pi g am wabsh wo se hohtkidad mamt d wo ha mashchamdamk ch wo ha ahgidad g hachuijig
Jiosh at baich i sgewkam wo hudaw mach haschu has i junihim ahchim mach d ha mashchamdam natt pi chum baich wo i smahchk mo haschu d sapekam
Sap at d wo oodhamk ch sap wo nuhkudad g edoakag hegam matp hedai sap wo nuhkud g enehni mat pi wo pi ap neo
Chum as si chumaj g tnehni ch eda d si shas haichu hab masma mo g pilin
Pilin o d al chum haichu
Kutt eda wo pilindad g kawyu k hekaj wo tnako matt wo i nodagi mattp hebai wo i snodgidam
Nt ep wo wepogi g wahlko nodgidakud matt hekaj wo i nodagi g gee wahlko chum as has masma sgewkam wo medad g hewel
Nt ep wo wepogi g al chum chuhdagi mat mui wo mehi g uus
Pegih k am wa tasho matt hab waap wo tnako matt gee haichu wo padch g tneokikaj
Pi kehg neoki o ab d Jiawul amjedkam
Kutt hekaj wo padch g tchegitoi ch tdoakag hab masma neneokch
T wo e nako g hemajkam mat wabsh chum has mahs haichu doakam wo mahshoch nat pi ha mahshoch g jewed t ab haichu oiopodam ch haichu daadam ch wahammad ch waptopi
T wabshaba pi hedai wo e nako mas wo hejel dodolimagi g enehni
Chum o hekid e nahtokch mat hab wo juh g pi ap neoki k hekaj wo padch g tchegitoi
Hebaichujj ach i dagitokch g tnehni am Jiosh wui ch hekaj hehgchulid ch eda hebaichujj has ha ahg g hemajkam
K eda g hemajkam d Jiosh nahtoi
T e wepo masma chum ha nahto
Id o heg wa wepo mach has ahg g Jiosh mach eda chum hehgchulid
Neh no hig ab e wehm i daiwuni g skehg shuhdagi ch sonk shuhdagi shon k amjed
No ab i wushke g suhna uhdwis waug ab
Pegih k haschu ahgch ab emamjed e wehm i wushke g hehgchulida ab Jiosh wui ch has ahga ab hemajkam ha wui mo eda idam d Jiosh nahtoi
Pi g hab wabsh wo chehi mam schu amichud
Bag wo juhnid g sapekam ch hab masma wo e chehgi mam schu amichud
Pi g am wo ha iattogidad ch pi wo chum ge e haschudad mo ab emmahkch g Jiosh g amichudadag mamtp wo sta keidamak ch wo schu hehgamkk ch ep wo schu daad
Pi o ab hu d Jiosh amjedkam hegai sta keidamadag ch schu hehgamdadag ch schu daamkam
T pi hab wo chum chuigk hegam mo e doibiakch
Do wabsh jewed dahm haichu ch ab d amjedkamaj g Jiawul hegai hab mahs haichu
Mui o haichu pi ape mo hebai hab chuig g schu hehgamdadag ch schu daamkam
Wehs nahnko mahs pi apekam o am hab chuig
Kuch wabshaba ahchim mach uukch g amichudadag ab Jiosh t amjed d hekia sapekam ch sdodolima ch ab ha oodhamchud g hemajkam ch sha hoigeid ch ha wehm shemajim neneok ch pi ha iattogid
Am g wo ha dodolimachud g hemajkam
Kut g Jiosh am wo i ha apech mat am hahawa hab wo junihid g sapekam
