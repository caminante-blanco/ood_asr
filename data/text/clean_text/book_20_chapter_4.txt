
Haijj amsh am aai e kamon ch e cheggia mam eda d chum e doibiakam
Nt wo emahgi mam hab masma hab e wua nam pi haichu sbehimk mo pi ab hu d emwuikam  ch wo ha cheggia k wo ha mua mamt wo bei
K eda g Jiosh ab chum emmakiog mam haschu i tatchua
Ab g wabsh wo tahni
T wo emmah
Pi am edgid nam pi pi ab hu tahni
T wabshaba g Jiosh pi ab hu wo emmah mam haschu i tahni matp g emtatchui pi wo apek
Haijj am tatchua g pi apekam ch hekaj d obgaj g Jiosh
K wabshaba an hab chuig Jiosh heki hu oohana ed mash g Hekia Sapekam Gewkdag ab wui kehk g pi ap ttatchui
Bo wa masma ab tmakiog g Jiosh g gewkdag matt pi hab wo junihid g hejel ttatchui
Bo chuig g oohanaj 
Jiosh o si sha hoigeid hegam mo e shoigchud ch wabshaba ab ha wui kehk hegam mo si e hahaschud
Mt heg hekaj ab wo i e dagito Jiosh wui k ab wui wo gegokkad g ge Jiawul mamt pi hab wo junihid g tatchuij
T g Jiawul shohtam wo i e mehkod ab emamjed
Ab g wo i miabid g Jiosh
Kut ab aigo epai wo i emmiabi
Am g wabsh wo dagito g pi ap haichu hab ejuni ahpim mam ge gohkpa chegito mamtp woho wo skaim g Jiosh
T g Jiosh wo i apech g emdoakag
Am g wabsh wo si pi ap e tahtk k wo iawua g eohog heg hekaj pi ap haichu hab ejuni ch pi wabsh wo hehemad ch pi wo se tahhadchudad heg hekaj
Ab g wo i e shoigchud wui g Jiosh
T heg ab wo si emhaichuch
Pi g am wo aai has e ahgad ahpim niwehm wohochuddam
Hegam mat hab wo e junihid o ab wui gegok hegai chehanig mo hab chuig matt ab aai wo si pihk telidad
Heg o wa wepo mo hudawk mas sape g Jiosh chehanig
K eda hab chum mahs matt hab wabsh wo junihid
Heg at wo wai tlodai mo hedai tmahkch g chehanig
Ab o hejel ab g Jiosh mas wo tdoibia o im hu hab wo i tjuh ab e amjed
K heg hekaj pi ab hu emab mams am wo has ha ahgad
Ab g wabsh wo dagito g lodaita Jiosh wui
Ab g wo i nikaiham ahpim mam ab si e hiwig haichu k ab
Tp hems hema hab wo chei mat hemu shohtam wo chihpia am hema kihhim wui k am wo kihkad ahid ab mat wo haichu chikpan k mui wo nahto g lial
Kum eda pi mahch mas haschu has wo e juh baich tash
An amt al hees wo i e neid k an wabsh wo i huhug hab sha masma mo g kuhbs
Bamt wo chum chei Matp d wo Jiosh tatchuik kutt hab wo juh haichu  M eda am ge e hahaschud mamt haschu hab wo juh
Pi o ape mams hab masma wo ge hahaschudad
Kut d wo pi ap chuijkamk matp hedai pi am hu hab wo junihid g sapekam mo eda smahch mat has wo chum e juh
