
Ab g wo kaiham mant haschu wo ooha mamtp hedai se kakaischud hab wuadch g pi apekam
Bamki chum e elid mamt gee haichu wo edgidad kekeltk
T wabshaba g emkaisdag wabsh wo huhug
Kumt wo shoanid ch ab wo ai g skook enamkidadag
Emkaisdag o si geej ch wohokamchud mam pi ap ha namkid g epionag
Hegam o d wabsh shoigkam ch am emahgid g pi eapedag ch shoani
M wabshaba pi ab hu ha kaiham ch chum hems ab haichu ha abchud ch ha kokda
K idam pi e nakog mas wo e doibia
K wabshaba g Jiosh ab ha kaiham ch wo ha doibia
Ahpim mam e kakaischud ha shoigchudch am ab aihim g lodaita hab masma mat g wipsilo wo e giichud k ab wo ai mamt wo ha kokda
Pegih neh ahpim niwehm wohochuddam am g wabsh wo se tahtk ch nenida mat ep wo jiwia g tkownalig Jesus Christ
Am g wo neid mo has masma nenida g eshdam g juhki mat wo i wuhsh g eshaj
Mt hab waap se tahtkk ch wo nenidad ch am wo si e gewkemhu no pi e aihim mat ep wo jiwia g geechu tkownalig
E o nahtokch mat hab wo juh g lodaita
Pi g hedai has wo ahgad
Kut hab wa masma pi hedai has wo emahgad
Am g wo i ha chegito g Jiosh haichu i tashogiddam
Hegam ash wa se tahtk ch nakog g eshoigdag
Kumt am ha oidk hab wo chum masmak  nam pi smahch mo g Jiosh ab ha mahkch g sap tahhadkam
Hegai kelibad mash hab chehgig Job ash hab waap se tahtk ch nakog g eshoigdag
Tsh g Jiosh am hahawa wehhejed gee haichu i apech
Id o am tchehgidch mo si sthoigeid ch si pihk e elid thekaj
Am g hab wabsh wo juhni mamt haschu hedai wo i ha ahgi mamt hab wo juh
Pi o ape mams wabsh chum hekid wo i gewkadch g eneoki am chehchegch g Jiosh
Jiosh at wo emlodai mamtp hab wo e juh
Nam am hu hai haichukaj i e kudut
Pegih e g wo hoigeidahun
Nam hai shehgig
Pegih ab g wo si hehgchulid g Jiosh g neneikaj
Nam am hu hai koko
Bo chum mahs mamt ab wo i ha wai hegam mo am d geeged emshahgid
T hegam ab wo emhuhu g e koadam asaidihkaj k wo e hoigeidahu emwehhejed  swohochudch mat g Jiosh wo emdoaj
Kut woho hab wo e juh
Mamtp g pi ap echuijigkaj koko t g Jiosh gam hu hab wo i juh g emchuijig
Kumt heg hekaj ab aai wo e ahgi g pi ap echuijig k wo e hoigeidahu aai e wehhejed
T wo emdoaj g Jiosh
Mui at haichu hab wo ha juni g Jiosh hegam mat ab wo tahnid ch d wo sapekam oodhamk
Heg at hekaj hab e juh mash haschu g Elijabad ab tahni g Jiosh
Heg ash d wabsh oodham ch ab si tai g Jiosh mat hab wo juh mat pi wo ha juhkad
Kush wa woho pi ha juhk giik aahid ab
Kutsh ab hahawa tai g Jiosh mat wo juh
Kutsh hahawa juh
Tsh ab i wuhsh g haichu bahidag ab amjed g jewed kahchim
Neh tp hems hema wo heb hu hih g emwehm wohochuddam ab amjed g wohokam
Kumt am uhpam wo i nodagi ab amjed g pi apekam
T g Jiosh gam hu hab wo i juh g pi ap chuijigaj k wo doibia ab amjed g skook namkidadgaj
