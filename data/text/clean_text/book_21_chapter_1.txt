
Niwepnag 
Am ant haichu wo i emoohani ahni Peter mani d kehshaj g Jesus Christ
Heg at am i nikei mant wo i ahgahi ab amjed
Kuni haichu semahgidamk ahpim mam am aai kih Pontus ch Galasia ch Cappadocia ch Asia ch Bithynia jejewed ch ed hab masma mo g niwehm Tutuligo
Jiosh at ab i emgawulkai mamt d wo hemajkamgajk k ab emmah g Hekia Sapekam Gewkdag mat wo emwehmajk ch am wo i kegch g emdodakag
Mt hekaj ab wo swohog elidad g Jesus Christ ab i swohochudk mat iawua g eehed k e muhkid emwehhejed
Ab o wa si semhoigeid g Jiosh ch ab wo wa baich i emmahkad g i wehmtadag ch sap tahhadkam
Ab att hig wo si i hoigeel g Jiosh heg hekaj tkownalig Jesus Christ
Heg ohg Jiosh at ab i wuhshad muhkig t amjed
K id am tchehgidch mat hab waap ab wo i twuwhas muhkig t amjed
Tt heg hekaj ab i swohochud k ab bei g wechij doakag
Jiosh o an nahtokch g si skehg kihdag am twehhejed an dahm kahchim ch ed
T ihda apechudaj chum hekid d wo hekiakamk ch pi hekid wo e padch
Ab ach swohochud g Jesus Christ
K heg hekaj tnuhkud g Jiosh g si gee egewkdagkaj
Kuch ab nenida mat sap wo maskogi g tdoibiadag mat hekid wo huhug ihda jewed
Si g wo shehgigk mamt wo e doibia chum ams hems ab wo nakogad g nahnko mahs shoigchudadag ch pi ap tahhadkam hemu
Ihda emshoigchudadag at wo aappe g emwohochudadag k wo chehgi mo d wohokam hab masma mat g ohla g meikaj wo e aappe mas d wohokam
Ia atsh ep wo i e chehgi Jesus Christ
T g Jiosh am haha wo chehgi mo ab si has emelid
Pi am hi wa chum neid ch wabshaba ab si tatchua ch ab ep si swohochud
K id hekaj si geej g semhehgig
Kumt pi wo shai e nako mams wehs sap wo ah
Jiosh at emdoibia namt pi ab i swohoch g Jesus Christ
Hegam mash d Jiosh haichu i tashogiddam oki wa an oohan matsh an wo emai ihda doibiadag haichu ahga ch eda an ep chum hoanahim g eoohana ch an chum mamche  mas hekid wo i k ch has masma hab wo e juh
Christ atsh ab ha mah g Hekia Sapekam Gewkdag
Sh heg am ha tashogid matsh gam hu si ha baich hab wo e juh matsh wo e shoigch g Christ k haha wo bei g ab si has elidadag
Smahch ash mat pi wabsh hejel e wehhejed ooha hegai mash am ha wui i e tashogid
Hemu at hab e juh hegai matsh wa an ooha
K ahpim d emwehhejedkam mamt wo kah
Jiosh chuhchai ash am emahgid ihda skehg haichu ahgaj
K g Hekia Sapekam Gewkdag ab ha mahkch g gewkdag mat an wo ahgahid
Ihda wohokam o shai si sta kakaima chum hems g anghil ha wehhejed
Am g wo i e nakog k ab wo si i e nenenashanichud k ab wo si i e gewpkai heg ab hoigeidadag mat g Jiosh wo emmah mat hekid ep wo jiwia g Jesus Christ
Ab g wo swohog elidad g Jiosh ch pi wo shai e hiwigi mams ged hu uhpam wo shul heg eda pi apekam mam wa ab tatchua mam eda pi mahch g Jiosh
Jiosh at ab i twai matt d wo hemajkamgajk
Kutt heg hekaj d wo chum si hekia sapekamk hab masma mo g Jiosh
An o oohanas Jiosh oohana ed mo hab kaij 
Hemho wa amt d wo hekia sapekamk nani pi ahni d hekia sapekam
Bam masma ihm g Jiosh ab e hoigeidahunch wui mo d emohg
Kut heg wehs wo ha aappe
Pegih mt ab wo si has elidad chum hekid mamt hees i tash ia d wo dodakamk
Heki o hu hab elidas mat wo emdoibia g heki hu emhimdag
Emshohshonbad ash wa chum emmashcham mamtsh haichu ab wo namkid g Jiosh k hekaj am wo i e apech nenaj ed
Kumtp hems chum namkid g plahda o g ohla o wabsh chum haschu
K wabshaba ihda hab mahs haichu d wabsh pi haichu am Jiosh tahgio
Kum am hahawa smahch mat g Jiosh baich i snamkig haichukaj emdoibia
Am o ttashogid g Jiosh mat has masma wo tdoibia am tchehanich mattsh wo mua g si skehg kahwal k ab wui wo iagchul
Pegih k g Jesus Christ d si hekia sapekam ch hab sha masma e muhkid am twehhejed mat wo tdoibia ab amjed g skook tnamkidadag mach d pi ap chuijkam
Jiosh at am i kei mat eda koi in hu nahto g jewed k hemuch hahawa in i maskogi jewed dahm mat wo tdoibia  k ab i wuhshad am i dahm mat e muhkid k ab uhgk i be k ab dai ehugid an k ab si has elid
Kumt heg hekaj ab i swohoch g Jiosh k ab si hiwig
Jiosh at ab i hekiagi g emdoakag namt pi ab swohog el g wohokam ab amjed
Pegih ab g aai wo e tatchuad wehs eihbdagkaj
Pi at hekid wo huhug g Jiosh haichu ahga
Kutt ab i swohochud k hekaj ab bei g wechij doakag
T id hab waap pi hekid wo huhug chum as g tchuhkug wo huhug
Neh an o hab chuig Jiosh oohana ed 
Hemho wa at wehsijj wo koi g oodham hab masma mat g washai wo gaksh
T g hagewkdag wehs wo huhug hab masma mat g haichu heosig
T wabshaba g Jiosh haichu ahga pi hekid wo ha huhug
Neh bo chuig
K d hegai haichu ahgaj mat am emwui e uapa
