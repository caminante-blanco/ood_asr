
Gam g hu hab wo i juhni g spadhog elidadag ch iattogida ch hehgamdadag ch has ahgadag
Jiosh haichu ahga o d skehg gegosig g emdoakag wehhejed
Ab at emwui chehgi g ehoigeidadag
Kumt ab wo si tatchuad hab masma mo g smoik ali tatchua g wihbi ch hekaj wo i geelhid am edoibiadag ed
Ab g wehs wo i e dagito tkownalig Jesus wui
Hai o chum sohhodamk g hemajkam
T wabshaba g Jiosh am i kei mat d wo tshonk am twohochudadag ed
Kumt ab wo abkad hab sha masma mat g hohodai ab wo abkad g eshon am hakihta ed
Heg o wa wepo mach ab ab kihtas g Jesus ch d gee cheopi no pi am hahawa teda g Jiosh
Jiosh at wehs am i tchuhcha ahchim Jesus wohochuddam matt d wo hekiakam papalk ch ab wui wo thoigeidahunad ch am hab wo junihid g tatchuij
T id heg wo wa wepok mo g sap iagchulida no pi g Jiosh shohhoid
Id ani hab kaij no pi an oohanas mo g Jiosh hab kaij 
Am ant wo hema i kei mat d wo hashondagk g nihemajkamga
T hegam mat ab wo i swohoch pi hekid heg hekaj wo si e elidad
Neh bo kaij g Jiosh
K ihda kehshaj woho d si ttatchui ahchim mach ab swohochud
T wabshaba hegam mo pi ab hu wohochud wabsh sohhod
Id o hab ahgch an oohanas mo g Jiosh hab kaij 
Nikehsha at d wo hashondagk g nihemajkamga chum as g hawanimeddam wo chum sohhod
K an ep oohanas 
Hemajkam at ab ab wo keiko hegai mat d wo chum hashondagk
Id o hab d ahga mat muijj pi ab hu wo wohoch g Jiosh neoki k pi wo mahchk g kehshaj
K d Jiosh tatchui mat idam pi wo e doibia
Kum eda ahpim ab swohochud ch d Jiosh hemajkamga ch wehs d papal am wehhejed g tkownalig Jesus
Jiosh at am i emchuhcha mamt wo i ahgahi g skehg haichu tatchuij
Ab at i emwuwhas schuhugam k amjed k ab i emwahpki si skehg tonlig ch ed no p i ab emmahkch g amichudadag
Heki am hu pi d haichu ch wabshaba hemuch d hahawa Jiosh hemajkamga ch ab hahawa uukch g Jiosh hoigeidadag
Pegih niwepnag pi am ia hu d si kihkam jewed dahm
Chum o hems g hejel emtatchui cheggia g emdoibiadag
Kunt wo si emahgi mamt pi ab hu wui wo i e dagito  k wabshaba hab wo junihid g sapekam
T hab wo nei g sap haichu hab emjuni hegam matp hedai ab haichu emabchud
T ab wo i e ai g gee lodaita tash
T idam hemho wa wo wohokamch mat g Jiosh si skehg haichu hab juh am emdoakag ed
Ab g wo swohog elidad g kownal ch wehs hegam mo d kownal chuhchai
Idam o chum skookam ha namkid g pi ap chuijkam ch ab i ha gewkemhun g sap chuijkam
K d Jiosh tatchui mamt ab wo sha wohog elidad ch hab wo junihid g sapekam
T hab pi wo e nako mas has wo emah hegam matp hems nahnko emahg
Ab at i emwuwhas g Jiosh heki hu emhimdag amjed
Mt hab masma am hab wo e junihid mam d e doibiakam ch d si piongaj g Jiosh ch wabshaba pi wo hekaj g eapedag mams am hu hab wo juh g pi apekam
Ab g wo ihmad g Jiosh ch ab wo si has ha elidad g kokownal ch sap ab wo ha neidad g hemajkam ch ab wo si pihk e elidad ha hekaj g ewehm wohochuddam
Ahpim pion ab g wabsh wo i e dagitokchid eaamo ha wui ch ab wo has ha elidad chum as haijj wo sta kekeidamak
Kut g Jiosh ab wo semhoigeidad
Sape o mamt sap wo nako g shoigchudadag schegitokch g Jiosh
Ab o d twuikam g skook namkidadag mattp hab wo junihid g pi apekam
Ttp wabshaba sap wo nako g shoigdag am hab chum junihidch g sapekam t g Jiosh ab wo wa sthoigeel id hekaj  no pi hab d elidaj matt sap ab wo nako
Id o wa am tchehgidch g Christ mo wa eda sap ab nakog g shoigdag am twehhejed
Neh pi at hekid hab juh g pi apekam k pi hekid shai haichu ha iattogid
Ab amt wa si skookam has ah
T wabshaba pi ab hu aigo has ha ah
Si amt shoigch
T wabshaba pi ha ebkiod k ab wabsh i e dagitokch Jiosh wui smahchch mo heg d si sapekam usagakam
Christ at wehs moht g tchuijig k heg hekaj ab e muhkid kots t ab mat wo tdoibia
Kutt hab wo dagito g pi apekam k am wo i hihi sapekam oidk
Shoigchudadaj at doaj g tdoakag
Dach wa heb hu hihimkam hab sha masma mat g kahwal wo heb hu hih
T g Christ ab uhpam i tui e wui k sap nuhkud g tdoakag hab sha masma mat g kahwal ha nuhkuddam hab wo juh g heb hu himkam kahwal
