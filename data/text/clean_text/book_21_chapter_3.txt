
Ahpim uuwi amt ab wo e dagitokch heheejel ekuhkun ha wui k ch sap wo ha nuhkudad chum hems hegam mo pi ab hu wohochud g Jiosh
Tp hems ab wo i swohoch Â am neidch g sap haichu hab emjuni chum ams hems pi has wo kaijjid ab amjed g ewohochudadag
Sap amt ulinim d wo uuwik ch wabshaba heg pi ab hu wo hiwgad mams ab wo si has masma e apech
Pi at wo emapech am Jiosh tahgio mamt has masma wo apech g emoo o an hab wo juh g si snamkig aanilo ch sisishpakud ch eniga
Baich i mamt wo shemajimak ch wo sdodolimak
T hab wo sapek g emdoakag am Jiosh tahgio
Bo wa masma hab chuig g Jiosh wohochuddam uuwi ga hu i wehpeg ch ab i e dagitokch heheejel ekuhkun ha wui
Sarabad o wa hab chuig ch ab swohog elid g Abrahambad mo heg d hawanimeddam am hakihdag ed
Kumt ahpim Jiosh wohochuddam uuwi am hab wo junihid g sapekam ch pi haichukaj wo e kudutad
T heg wo wa wepok mam d Sarabad amjedkam
Ahpim chechoj amt ab wo has ha elidad g ehohonig nam pi smahch mo pi am hu hugkam sgewkdag mam ahpim
Bamt masma sap wo e hoigeidahunad g ehohonig ha wehm
T g Jiosh ab wo emkaihamad
Am g wo schegitok mam e wehm uukch g pi ha huhugedam doakag no pi g Jiosh ab emmahkch
Wehsijj amt ab wo i e hemakochud k ab aai wo si i e tatchuad ch wo se hoigeidad ch ab wo i e shoigch aai e wui
Pi g am wo e agwua g pi apekamkaj k pi ab hu wo i nodagi g pi kehg neoki
Ab o tab matt ab wabsh wo i sha hoigeel
T g Jiosh ab epai wo i sthoigeel nat pi heg hekaj ab i twai
An o hab chuig Jiosh heki hu oohana ed 
Pi g am wo pad neneokad ch pi haichu wo ha iattogidad mamtp wo tatchuad mamt sap e tahtk ch in d wo dodakamk ch wo shehgigk
Hemho wa amt wo sohhod g pi apekam k am hab wo junihid g sapekam ch am wo i e nako mamt wo sap e tahtkkad ab wehs ha wui
T g Jiosh wo emnuhkudad ch ab wo kaihamad g emhoigeidahuna
Mtp wabshaba hab wo junihid g pi apekam t g Jiosh ab emwui wo kehkkad
Neh bo wa masma an oohadag
K pi hab chum mahs mas hedai wo skookam emjuh mamt am wo si e nakogad mamt am hab wo junihid g sapekam
Tp hab wo mahsk mamt wo e shoigch am hab junihidch g sapekam mt wabsh wo sap e tahtkkad nat pi g Jiosh ab wo wa semhoigeel heg hekaj
Pi g wo shai ha ehbidad hegam mat wo emshoigchudad
Ab g wo has elidad g tkownalig Jesus Christ ch chum hekid wo e nahtokchid mamt sap wo ahgi mat hedai ab wo i emkakke mam haschu wui ab e gewpkadch
Kumt wabsh si sap e taht k wabsh shemajim ab wo ha ahgi
Hai atp hems pi ap has wo emahg k ab wo chum emabch g pi apekam k wabshaba wo si e el mamtp chum hekid am hab wo junihid g sapekam
Sape o matt wo tshoigch am hab junihidch g sapekam matp d wo Jiosh tatchuik
K wabshaba d si edadag mattp am hab wo junihid g pi apekam ch hekaj wo tshoigch
Jesus Christ o d hekia sapekam ch wa eda e shoigch
Pegih tt ahchim hab waap wo tshoigch
E at muhkid g Jesus Christ am twehhejed ahchim mach d pi ap chuijkam mat am wo i tui Jiosh wui
Chuhkugaj amt hi wa chum mua
T wabshaba g Hekia Sapekam Gewkdag baich i mah g gewkdag
Id gahi wuhshanim Hekia Sapekam Gewkdag o wa g Jesus Christ am ha mihshmad hegam mo hemu d koi ch gam hu si kuhpi
Jiosh ash wa si shemajim ab ha nenida g hemajkam mash eda g Noahbad ab swohog elid ch nahtohim g gee wahlko
Tsh wabshaba g hemajkam pi ab hu wohog el
Tsh hab ha wiin
Tsh hegam wai Noahbad e doibia am i wahpk wahlko ch ed matsh am i ha wiin
Sh d gigiik hemajkam matsh e doibia
Id ani wepogid g tpahl wakonadag
Heg att hekaj am tchehgi mach swohochud mat g Jesus Christ sap gahi wuhsh g muhkig am twehhejed
Tt ahchim hab waap sap wo gahi wuwha
Pi o hab d ahga g pahl wakonadag machs wabsh wako g tchuhkug
Bo d ahga matt ab i tdagito Jiosh wui nat pi gam hu hab i juh g pi ap tchuijig
Ch hahawa pi heg hekaj tkudut
Christ at gam hu hih dahm kahchim wui
Kush g Jiosh ab si has elid an ehugid an dahshch ekownal daikud an
Kush g anghil ch nahnko mahs gewpkdag an dahm kahchim ch ed ab wecho
