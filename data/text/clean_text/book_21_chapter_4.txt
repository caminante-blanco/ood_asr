
E at shoigch g Christ k hekaj am gewito g pi apekam twehhejed
Kumt id wo schegitok namt pi hab waap wo e shoigch mamt wo gewito g pi apekam
Hemho wa amt am wo edagitokchid Jiosh wui wehs edoakdag oidam ch pi g hejel etatchui hab wo junihid
Tash amt am hihi pi apekam ch ed mam ab jioshga ihda jewed t ab haichu ch nawkkoo ch wabsh e totontochud ch ha wehm woiwup hegam mo pi d emwehm kihkam
Hemu at e ai mamt haasa hab juh hegai hab mahs pi apekam
K g emwehm oodham hahawa pi emamichud ch ab si has emahg
E o nahtokch g Jiosh mat wehs wo ha lodai g hemajkam chum hems hegam mat heki hu koi
Kut wehs wo ah g pi ap echuijig hegam mat pi dagito
E ash wa ahgahim g skehg haichu ahga chum hems wa hegam ha wui mat idani heki hu koi matp hems ab wo bei g pi ha huhugedam doakag k an haha wo wehmajk g Jiosh
E o aihim mat wo huhug g jewed
Kumt wo si e nuhkud ch wo si se tahtkkad ch hab sap wo e hoigeidahunad
Id o d i si haichu mamt ab wo si ha tatchua g ewehm wohochuddam k hekaj wabsh wo pi chegito g pi ap hachuijig
Shohhoidam amt ab aai wo i e hiwgidad ekihki ed
Ab o tmahkch g Jiosh g nahnko mahs mahchig ch apedag
K hab d elidaj matt am aai wo i twehmtad id hekaj tapedag
Mamtp hedai wo ha mihshmad k heg wai Jiosh haichu ahga wo ahgad
Mtp hedai ab wo mahksk mamt wo i ha wehmtad g hemajkam mt am hab wo juh heg hekaj gewkdag mo g Jiosh ab emmahkch
Bamt masma ab wo si has elidad g Jiosh am gahi wuhshanim g Jesus Christ
Neh wehs o ab d twuikam matt ab wo wechokad ch ab wo hehgchulidad chum hekid
Nitatchuidch niwepnag pi g am wo has elidad mam ab nakog g shoigdag
Jesus Christ o wa heg ab nakog
Kumt wo si shehgigk mam hab waap nakog am hab junihidch g chikpanaj
Ab o him g tash mat g gewkdaj wo i e maskogi
Kumt hahawa baich wo i shehgigk
Mtp hems skookam has wo emahgad nam pi ab si ihm g Christ
Kumt wabshaba wo si sap e tahtkkad no pi am emwehmaj g Hekia Sapekam Gewkdag
Pi g am hu hab wo junihid g pi apekam
T wo emai g skook emnamkidadag
Pi g wo ha muai
Pi g wo schu eeskad
Pi g wo hudawogad hegai mo haschu pi ab hu emhim
Mt ab wo si i hoigeel g Jiosh k pi has wo e el mamtp wo sha e shoigch heg hekaj mam ab si ihm g Christ
E at ai mat g Jiosh wo taappe
Kutt chum hems ahchim Jiosh hemajkamga wo taappe g shoigchudakaj
Pegih t hemho wa baich ab wo i nei g shoigdag hegam mo pi ab hu wohochud g Jiosh haichu ahga
Neh bo chuig g heki hu oohanaj g Jiosh 
Shasigam at wo e doibia hegam mo hab elidas mo d sapekam
T eda g Jiosh baich i sgewkam wo ha aappe hegam mo pi ab hu wohochud
Neh Jiosh o d tnahtokam ch woho hab wo juh hegai mo hab kaij mat hab wo juh
Kumt heg hekaj ab wui wo i e dagito chum as hems wo hiwigi mamt wo e shoigch am hab junihidch g sapekam
