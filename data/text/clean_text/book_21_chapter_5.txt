
Ahni ani wa g niwuhpuikaj neid mad wa mui e shoigch g Jesus Christ
Jiosh o ab si has elid ch wehmaj ab si has telid ch id am wo maskogi mat hekid ia ep wo jiwia g Christ jewed dahm
K ab niab mant wo ahgahid ab amjed
Dani hema ha wanimeddam g Jiosh hemajkamga ch heg hekaj am i emgewkemhun ahpim mam hab waap d ha wanimeddam
Am o hai emnuhkudachud g Jiosh g hemajkam
Kumt wo si sap ha nuhkudad hab masma mat g kahwal ha nuhkuddam hab wo ha juh g ekahwaliga
Smahch am mo pi ha shahdahim ch wabshaba sap ha wanimed
Kumt ahpim hab waap wo ha wanimedad g hemajkam ch am wo ha chehgi g edoakagkaj mat has wo chum masmak
Pi o hab chum chuig mams ab wo haichu si i ha chehanid
K pi hab chum chuig mams wo si tatchuad g enamkidadag heg hekaj chikpan
Mt wo chum si tatchuad mamt si sap wo ha nuhkudad
T g Jesus Christ ab wo emmah g pi ha huhugedam si has elidadag mat hekid ia ep wo jiwia jewed dahm no pi heg wehsijj d tnuhkuddam
Ab amt wo ha kaihamad g ewanimeddam
Wehsijj amt wabsh wo i e shoigchudad
Neh bo chuig g Jiosh oohana 
Jiosh at ab ha wui wo kekiwua hegam mo chum si e haschud k wabshaba wo ha mah g hoigeidalig hegam mat ab wo i e shoigch
Pegih mt ab wabsh wo i e shoigch Jiosh wui
Kut heg ab haha wo si emhaichuch mat hekid am wo sapet
Ab g wehs wo i dagito g ekudutadag Jiosh wui no pi ab si emtatchua
Si g wo se tahtkkad ch wehs haichu wo si nenashanad
Jiawul o chum stuimk ch skookam stjunimk hab masma matp g mawid wo sha tbe k hab waap wo skookam tjuh
Wehsijj g emwehm wohochuddam o ab nakog ihda hab mahs shoigdag
Kumt heg hekaj swihnam wo gegokkad ewohochudadag ed ch ab wui wo gegokkad g Jiawul
Jiosh at ab i emgawulkai mamt ab wo i swohoch g Jesus Christ k chum hekid wehmaj wo edgidad g si skehg apedag
Kumt al haas wo i taht g shoigdag
T g Jiosh ab wo emmah g gewkdag k hab wo emjuh mamt wo geegeehogat k swihnam wo gegokkad
Jiosh o d gewkdag chum hekid
Kutt chum hekid ab wo hehgchulidad
Ia o niwehmaj g Silas ch am ooha ihda al haichu niahga k am wo i bei emwui
Ab ani si hiwig g Silas am eda ihda chikpan
Jiosh o si shemajim ab i emwehmt
Kuni am i emgewkemhun mamt pi hekid wo pi chegito g i wehmtadaj
Idam twehm wohochuddam mo ia d kihkam Rome t am o semahgidamk mamt ab wo i sha hoigeel
Ia o ep niwehmaj g twehnag Mark ch hab waap semahgidamk mamt ab wo shoigeel
Ab g wo aai si e ihmad ahpim e wehm wohochuddam
Ab at wo wa baich i emmah g Jiosh g sap tahhadkam
