
Niwepnag 
Ia ant ep wo i emoohani g Jiosh haichu ahga ahni Simon Peter
Smahch am mani d hema piongaj ch kehshaj g Jesus Christ
Heg o d tdoibiakam Jiosh ch gam hu hab i juh g pi ap tchuijig
Mt ab i swohoch
K g emwohochudadag wepo masma mo g twohochudadag ahchim Tutuligo matt wa ab i swohoch
Smahch am g Jiosh ch ep smahch g tkownalig Jesus
K heg hekaj ab si semhoigeid ch ab baich wo i emmahkad g sap tahhadkam
Pegih smahch ach g Jiosh
K heg hekaj ab tmahkch wehs hegai mach tatchua matt hekaj sap wo himchudad g tdoakag ch d wo sapekamk
Ab at i tgawulkai ab tchehgidch g si stondam egewkdag ch seapekam
Si gee haichu atsh hab wo tjuni g Jiosh
Kumt ab i swohochud k hab wo edgidad g Jiosh doakag ch wo e doibia ab amjed hegai pi apekam mo in haichug heg hekaj pi ap hatatchui g hemajkam
Pegih ab o emmahks g wohochudadag
Kumt wo si e nakogad mamt wo sapek ch am wo si i mamche g sapekam  ch wo sdodolimak ch schechojim ab wo nakogad haichu ch ab wo ihmad g Jiosh
Ab o emab mamt ab ep wo si ha tatchuad g ewehm wohochuddam ch ab wo si pihk e elidad chum hems ha hekaj g hemajkam
Neh id amt wehs eda am wo e nakogad ch hekaj swapagim am hab wo junihid g tatchuij g tkownalig Jesus Christ
Kutp hedai pi hab wo junihid ihda ch hab wo masmak mo g pi neadam no pi pi ap neid mat gam hu hab i juh g Jiosh g pi ap chuijigaj
Neh mt hekaj am baich wo i si e nako mamt si swihnam wo bei hegai mat haschu wehhejed ab i emwaid k ab i emgawulkai g Jiosh
T hab pi hekid hab wo e juh mams wo i shul ab amjed g Jiosh
Jiosh at sap ab wo emmah g apedag mamt am wo i wahp tdoibiakam Jesus Christ kownaltalig ed
Heki amki hu smahch ihda mani ia emahgid ch swihnam gegok heg eda wohokam mamt ab bei
Nt wabshaba am wo i emchechegitolidad mamt wo schegitok ch ab sap wo bei g eapedag
E o aihim mant im hu hab wo i nijuh mad hab niahgid g tkownalig Jesus Christ
Ni hekaj hab niahg mant am wo si emchechegitolidad wehs ihda am hugkam mant hebai hugkam d wo doakamk
Am ant wo i ninako mant am wo ooha wehs ihda
Mt hab masma chum hekid wo schegitokad am i dahm mant hekid im hu hab wo i nijuh
Ia atsh ep wo jiwia g tkownalig Jesus Christ jewed dahm
T g gewkdaj am ep wo e chehgi
Wohokam ach am emahgid id amjed ch pi g hohooki aagida ahchim machd heki hu am neid g si stondam gewkdaj g si twuhpuikaj
An achd wehmaj g Jesus
Kud g ohgaj Jiosh ab mah g si has elidadag k ab neok ch hab kaij Id o d si nitatchuidch nialidag  Id achd kah mo ab neok dahm kahchim t amjed anai machd an wehmaj doag dahm
Id o am si wohokamchud mo haschu heki hu am ahg g Jiosh haichu i tashogiddam
Haichu haahga o wabsh hees ab i tmahkch g amichudadag hab sha masma matp hems g kanjel ttonlidch am schuhugam k ed
K wabshaba g Jesus am tmahtchulid ch baich i gee ab tmahkch g amichudadag hab sha masma mo g smahs huu baich i ttonlidch mat hekid ab wo i chesh mo e aihim g mahsidag
Mt heg hekaj wo schegitok g haichu haahga g Jiosh haichu i tashogiddam k ab wo e dagitokch Jesus wui
Haichu haahga o pi d wabsh hemajkam haichu haahga
Hekia Sapekam Gewkdag o am ha tashogid g Jiosh haichu ahga
T heg hekaj pi hedai wo e nako mas wabsh g hejel emahchigkaj wo i tashogi g haichu haahga
