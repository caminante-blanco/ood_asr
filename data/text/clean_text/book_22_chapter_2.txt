
An atsh wa hai i wuwha mash wa e wepogid g Jiosh haichu i tashogiddam ch wabshaba wabsh ha iattogid g hemajkam
Kut hab waap in wo i wuwha emshahgid hegam mat wo chum emmashcha g pi wohokam k wo padch g emwohochudadag
Jesus Christ o d tdoibiakam
K wabshaba idam pi wohokamchud
Shohtam at im hu hab wo i ha juh g Jiosh mat hekid wo e ai g hatashga
Muijj at am ha oidch hab wo junihid g sbihtagi haichu hab hajuni
T heg hekaj mui hemajkam wo pad has ahgad g Jesus himdag
Hegam mo emiattogid ab amjed g Jiosh haichu ahga o wabsh suimkch g emlialiga
K wabshaba am e nahtokch g Jiosh mat wo ha lodait k im hu hab wo i ha juh
Si o tasho mo e aihim g lodaita tash
Hai atsh am shul g anghil pi apekam ch ed
Tsh g Jiosh am ha shul schuhugam k ed k am ha uukch mat haha wo ha lodai gee lodaita tash ed
Muijj g heki hu hemajkam ash wa pi ab hu wohog elid g Jiosh
Kutsh hab juh g gee wiindag matsh ha wiin
Sh eda am wa chum ahgahim g sapekam ihda mash hab chehgig Noah
Tsh id doibia g Jiosh ch wewaak ehp g wehmaj kihkam
Sh gam hu baich kush shai si pi ape hegam mash am d kihkam Sodom ch Gomorra t am
Tsh g Jiosh am wabsh i ha hugio idam kihhim g meikaj mat wo ha chehgi g pi ap hemajkam mat has wo ha juh
Kush am hema kih g sapekam oodham ch hab chehgig Lot ch si swohom pi hohhoid g pi ap haichu hab hajuni
Tsh id g Jiosh doibia matsh hekid i ha hugio hegam kihhim
Wehs ihda o am ttashogid mo g Jiosh e nahtokch mat wo ha doibia g sapekam oodham ab amjed g hakudutadag k skookam ab wo ha namkid g pi apekam mat wo e ai g gee lodaita tash
Jiosh at baich i si skookam wo ha namkid hegam mo d wabsh totonto ch pi ap hekaj g echuhkug ch pi ab hu wohog elid g tkownalig Jesus Christ
Hegam mo ahgachug g pi wohokam o e sheshmachud ch si e hahaschud ch sta kekeidam neneok ch skookam has ha ahg hegam mo d hahaichu an dahm kahchim ch ed
Anghil o ha baich i sgewpkdag ch eda pi shai kookam ab ha abchud hegam hahaichu am tahgio g Jiosh
K eda hegam schu iattomkam pi haichu am hu chegito hab masma mo g mischini haichu doakam ch skookam has ahg hegai mo haschu pi amichud
T g Jiosh wo ha hugio hab masma mamtp hems wo mua g haichu doakam
Skookam at ab wo bei g enamkidadag heg hekaj mo am hab junihim g pi apekam
Dash hahohhoida mat chum hems tash ed hab wo junihid g si suam haichu
Am ash emwehm e gegosid
K d si edadag mo hab sjunimk g iattogida
Heg o wai tatchua mat g uuwi an wo ha neidad ch pi ap haichu am wo chegitod
Shahag wepo mo pi ha huhuge g pi ap hatatchui
Suimk o hegai mo pi ab hu d hawuikam ch im hu hab pi apko i ha wanimed hegam mo pi gewpkdag
Jiosh o heki hu ab ha mohtoidch g skook namkidadag
Heki at hu i e mehkod ab amjed g sapekam hab masma matsh wa hema hab e juh mash hab chehgig Balaam
Ihda Balaambad ash d chum Jiosh haichu i tashogiddam ch wabshaba suimk g lial am hab junihidch g pi apekam
Tsh g Jiosh shohbi g pi ap haichu hab elidaj am hab juhk g wuhlu shoigaj mat haha wabsh neo
No hig pi woho mo pi haichu wehhejed skehgaj g shongam matp wo gaksh o g schuchk chewagi matp gam hu wabsh wo wiichkwua
Pegih k hab waap pi haichu wehhejed skehgaj idam mo pi ahg g wohokam
Jiosh at am wo ha shul si schuhugam k ed
Chum o si sgimaim ch pehegi neneok ch suam haichukaj i ha wanchshulig hegam mo chum e nakog mat wo e doibia Â no pi am ha ahgid mo wabsh chum haschu sape ch eda hejel e wupulshch g pi apekamkaj
Matp haschukaj wo e gewito g oodham k heg hekaj wo e wulshchid
Hegam schu iattomkam at smai g wohokam ab amjed g tkownalig Jesus Christ k hekaj wo chum e doibia
Kut heg hekaj baich wo i pi apek mat am ep wo e wupulsh g pi apekamkaj
Ab o ha mahkch g Jiosh g haichu eahga
K wabshaba baich i sape mat hems pi wo kah matp wabsh gam hu wo sohhod
T am wo e wohokamch ihda hab hacheidag 
Gogs at am uhpam wo bah g ewihos 
ch id ehp 
Kohji o tatchua mat am uhpam wo gei bid ch ed chum as wo si e kegch
