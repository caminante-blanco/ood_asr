
Pegih neh niwepnag id o d wai gokkokam mant am i emoohanid k am i emchegitol idam haichu
Chum ani si emtatchuid mamt wo schegitok g haichu haahga g Jiosh haichu i tashogiddam ch ep wo schegitok hegai chehanigaj g tdoibiakam kownal Jesus mo g am chuhchaij am wa emahgid
Mt wo smahchkad mat am wo i e aihi mat ep wo jiwia g Jesus t an hai wo i wuwha mo heg wai hejel etatchui am hab sjunimk
Idam at wo has emahgad  ch pi ab hu has wo elidad g wohokam ch hab wo kaijjid Mki wabsh hejel e iattogid mam hab cheche matsh ep wo uhpam jiwia g Jesus
T eda pi jiwia
T muijj heki hu wai koi g tshohshon
Wehs haichu o am hab wabsh i e junihim mo has i e junihim ga hu hebai i amjed mashp hekid in i e nahto g jewed  Idam o hab se junimk mo pi mahch mo id d wohokam matsh wa g Jiosh am neok k am nahto g dahm kahchim ch jewed
Ihda jewed atsh ab i wuhsh shuhdagi t amjed k g shuhdagikaj e nahto
K am i himdam sh d wa ep shuhdagi mat ha wiin k ha hugio g hemajkam
K hab wa masma wabsh g eneokikaj an uukch g Jiosh g dahm kahchim ch jewed ch ab wo ai mat wo ha lodai g pi ap hemajkam k im hu hab wo i ha juh mei ch ed
Id amt ep wo schegitok mo g mihl aahidag hab wai masma mo g hemako tash am wehhejed g Jiosh
K wabshaba am hemajkam twehhejed shahag wepo mo si chewaj g tash mat g Jiosh am hab wo juh hegai mash hab stjunidamk
K eda g Jiosh si sha bahbgi g hemajkam ch ab chum ha nenida no pi pi hab chum shai elid mas hedai wo huhug am pi apekam ch e d pi gam hu sohhodk g pi ap echegitoi
Neh no hig pi woho mo pi ta machima mas hekid g schu ehskam am wo wah emkih ed
Pegih k hab waap pi ta machima mas hekid ep wo jiwia g tkownalig Jesus
Shohtam atsh wo jiwia
Kutsh wo si skaidam huhug g dahm kahchim k wo meitto g tash ch huhuu ch jewed
Wehs haichu atsh wo huhug
Mt heg hekaj ab wo chum si i e dagitokch Jiosh wui  ch ab wo nenidad hegai tash ch am wo e nakogad mat hems shohtam wo e ai
Tsh hi wo wa chum meitto g dahm kahchim ch jewed
Sh wabshaba g Jiosh hab kaij mat heg i dahm am haha wo nahto g wechij dahm kahchim ch wechij jewed
Tsh g sapekam an hab wo wai e junihid anai
Neh id ach ab si nenida
Pegih oi g wo tt hig am wo si i tnako matt wo si sapek am Jiosh tahgio k wo si sap ttahtkkad ab aai twui
T g Jiosh sap ab wo tneidad
Am g wo samichudad mo g Jiosh am wabsh stbahbgi mattp hems wehsijj wo tdoibia
Paul at wa am hab waap emoohani ihda heg hekaj amichudadag mo g Jiosh ab mahkch
Bo wa masma hab chuig wehs oohanaj ed mo am ha oohanid g aai hemajkam id amjed
Hahasko o shasigam hab kaidag g oohanaj
K pi ap am hu i tashogid hegam mo pi amichud g ewohochudadag ch pi wihnam gegok heg eda mo hab wa masma hab ep wua g heki hu oohanaj g Jiosh
Ho o wabsh hejel ab e mohtoid g pi ap chuijig
T im hu hab wo i ha juh g Jiosh
Am am wa heki hu smahch wehs ihda niwepnag
Hegam mat pi ab hu wo wohog elidad g Jiosh at gam hu hab wo i e juh ab amjed
Kumt wo se nenoidad mamt pi am hu ha oidk hab wo e junihid
Am att hig wo i tnako matt ab baich wo i mahchid g tdoibiakam kownal Jesus Christ ch baich wo i bei g i wehmtadag ab amjed
Heg ach ab si hehgchulid ch chum hekid ab wo si ihmad
