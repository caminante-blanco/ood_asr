
Dam niaaliga ab i swohochudk g haichu niahga
Kuni ab i emgewkemhun mamt pi am hu hab wo junihid g pi apekam
Jesus Christ o d hekia sapekam ch ab e hoigeidahun Jiosh wui am twehhejed
Kutt am wo ahgi g Jiosh g tchuijig matt hekid am hab wo juh g pi apekam
T heg gam hu hab wo i juh g tchuijig nat pi g alidaj heg hekaj nako g skook tnamkidadag
Kut wabsh chum hedai wo chum e nako mat ab wo i e nodagi wui
Tt wo smahchk mach wohoi smahch g Jiosh matt am hab wo junihid mo haschu ab i tchehani
Hegai mat pi am hu oidk hab wo e junihid g Jiosh chehanig o pi mahch g Jiosh chum as hems hab wo chum chei mo smahch
Ahchim mach hab wua g Jiosh tatchui ach wohoi ab si tatchua
Id at am wo tchehgi mach woho d aaligaj
Jiosh alidag o chum hekid am hab junihim g eohg tatchui
Kutt ahchim hab wo chum masmak mattp woho d aaligaj g Jiosh
Pegih nitatchui pi ani emahgid g wechij chehanig am emahgidch mamt ab aai wo si e tatchuad
Jiosh o wa heki hu hab masma tchehani
Kum id ab kaichug heki hu wai amjed
T eda g Jiosh alidag am i wechijid twehhejed mat ab i tmah g wechij doakag
Tonlig o gam hu hab i wua g schuhugam am twehhejed
Am o wabsh kia him schuhugam k ed matp hedai skehid g ewehnag chum as hab wo kaijjid mo hab wua g sapekam
Tt am tonlig ch ed wo hihimad mattp woho ab wo si ha tatchuad g twepnag
T pi hedai wo pihk chui heg hekaj mach has masma
K wabshaba am schuhugam k ed him hegai matp hedai wo sha kehidad
Pi ant hab ahgk am wo emoohani mams pi mahch g Jiosh
Gm at hu hab i juh g emchuijig
Kum smahch
Ahpim mam d si geeged am smahch mo g Jesus chum hekid d doakam
Kum ahpim wechij hemajkam sgewkdag ch am gewito g Jiawul nam pi sgegokim ab e uukch Jiosh haichu ahga ab
Heg ant hekaj am wo i emoohanid k ab wo i emgewkemhu
Pi g wo shai si pihk e elidad heg ab mo d wabsh jewed t ab haichu
Hegam matp hedai wo si pihk e elidad id ab haichu at pi wo shai pihk e elidad ab Jiosh wui
Pi o d shai Jiosh hab elida matt hab wo sjunim g pi apekam o si swohom wo sbehim mach haschu i neid o machs haschukaj wo si thaschudad
Wehs ihda o d wabsh jewed t ab haichu  ch hab wa masma d wabsh huhugedam haichu
T wabshaba pi hekid wo huhug hegai wechij doakag mo g Jiosh ab tmahkch ahchim mach am hab junihim g tatchuij
Am am wa kah matsh an wo i e maskogi hegai mash d si obgaj g Jiosh alidag
Heki at hu mui an i wuwha tshahgid mo d obgaj
Kuch heg hekaj smahch mo e aihim mat wo huhug g jewed
T wo chum twehm wih matp d twehm wohochuddam k wabshaba am i tdagito
K heg hekaj tasho mo pi woho d twehm wohochuddam
Jiosh alidag at ab tmah g Hekia Sapekam Gewkdag
K heg am twehmaj ch i twehmt
Kuch heg hekaj smahch g wohokam
Pi o hekid g iattogi d wohokam
Kum smahch ihda nam pi smahch g wohokam
Nt heg hekaj am emoohani ihda
Hegam mo hab kaij mo g Jesus pi d Jiosh alidag o wehs ha baich d i schu iattomkam ch d obgaj
Heg o hekaj e chehgid mo pi ab hu wohochud g Jiosh
Hegam mo pi ab hu ihm g Jiosh alidag o hab waap pi ab hu ihm g Jiosh
Hegam o ab wai ihm g Jiosh mo hedai ab ihm g alidaj
Mt am wabsh wo i wohochudad ihda skehg haichu ahga mam ga hu i wehpeg amjed kaichug
Kut heg hekaj chum hekid am wo emwehmajk g Jiosh g ealidag wehm
Heki o hu hab kaij g Jiosh matsh ab wo tmah ihda wechij doakag matsh pi hekid wo huhug
Am ant emoohani ab ha amjed hegam mo emiattogid ch im hu hab i semjunimk ab amjed g Jesus
Kumt pi ab hu haichu wo mahchim ha ab
Pi o hab chum mahs mams wabsh chum hasko amjed wo i e gahgidahi mam haschu i pi amichud
Jiosh alidag at ab emmah g Hekia Sapekam Gewkdag
Kut heg chum hekid am wo emwehmajk ch wehs wo emmashchamad g wohokam
Kumt ab wo kaihamad g mashchamaj ch ab wo swohog elidad g Jiosh alidag  ch hab masma pi wo si e el mat hekid ep wo jiwia
Do hekia sapekam g Jiosh
Kumt heg hekaj wo smahchk mamtp hedai hab junihim g sapekam ch d aaligaj
