
Jiosh at hab tjuh mach d hahawa aaligaj no pi si pihk e elid ab twui
Hegam mo pi mahch g Jiosh alidag o pi mahch mach ahchim hab waap d Jiosh aaliga
Batt wo chum masmak mo g Jiosh alidag nach pi hab waap d aaligaj
K pi koi am hu i si tasho matt has wo masmak nach pi wabsh skohmagim neid mo has i masma g Jiosh alidag
T hekid ep wo jiwia k ab wo i e chehgi twui
Kutt haha wo wepo masmak natt pi wo smai mo has masma
K eda hemu tasho mo d si hekia sapekam g Jiosh alidag
Kutt ahchim wo si tnuhkudad matt d wo sapekamk nach pi smahch mat ep wo jiwia
Kutt wo neid k wo wepo masmak
Dat wo pi ap chuijkamk am Jiosh chehanig ed hegai mat hedai hab wo junihid g pi apekam
Pi o ha chuijig g Jiosh alidag ch in i wuhsh jewed dahm wepo masma g oodham mat gam hu hab wo i juh g pi ap tchuijig
Pi att am hu hab wo chum junihid g pi apekam mattp ab wo swohochudad g Jiosh alidag
Hegai mat hedai hab wo junihid g pi apekam oki pi mahch g Jiosh alidag
Hai o hab kaij mamt d wo sapekamk chum hems pi am hu hab junihidch g sapekam
Se g wo nenoidk mat pi wo emiattogi
Jesus o am tchehgidch g hejel edoakagkaj matp hedai d wo sapekamk ch am hab wo junihid g sapekam
Matp hedai hab wo junihid g pi apekam ch d wo Jiawul pionagk nat pi hab wo junihid g tatchuij g Jiawul
Jiawul o hab junihim g pi apekam ged hu i si wehpeg amjed
T ia jiwia g Jiosh alidag jewed dahm mat wo hugio g Jiawul chikpan
Pi att am hu hab wo junihid g pi apekam ahchim mach d aaligaj g Jiosh nach pi edgid g wechij doakag
K id hekaj tasho mo hedai d aaligaj g Jiosh ch hedai am oid g Jiawul
Pi o d shai aaligaj g Jiosh hegam mat hedai pi hab wo junihid g sapekam ch pi ab hu wo pihk e elidad ab ha wui hegam mo d chum hawepnag
Ihda mani emahgid o d hegai mam kaichug ged hu i amjed mamt wehpeg kah
Ab g wo si pihk e elidad aai e wui
Neh hema ash wa d Cain ch hab junihim g Jiawul tatchui
Kumt pi oidk am hab wo e junihid
Cain cheoj wehnag ash wa hab junihim g sapekam
Sh g Jiosh si tatchua
Tsh g Cain heg hekaj shehgam k mua
Pi g wo shai e totodsid mat hems g hemajkam hab wa masma wo semkehidad
Smahch ach mo ab tmahkch g Jiosh g wechij doakag nach pi si pihk telid ha hekaj g twehm wohochuddam ch hab masma ab ha neid mo d twepnag
Hegam mo pi pihk e elid ha hekaj g ewepnag o hab sha masma mo g koi
Heg o wa wepo mo d ha muakam matp hedai sha kehid
Kuch smahch mo pi edgid g wechij doakag hegam mat hedai d wo ha muakamk
Jiosh alidag at ab muh kots t ab twehhejed no pi thekaj si pihk e elid
Id o hekaj tasho mo haschu d pihk elidadag
Kutt wo si pihk telidad ha hekaj g twepnag am hugkam matt chum hems wo tmuhkid am ha wehhejed
Pi o shai pihk e elid ab Jiosh wui hegai mat hedai haichu wo sedgidad ch pi heg hekaj ab hu wo i wehmt g ewehnag
Ab att wo ha mah g twepnag g i wehmtadag matp wo tatchua k pi hab wabsh wo kaijjid mach si pihk telid ha hekaj
Pegih si ach pihk telid ha hekaj g twepnag
K heg hekaj tasho mach edgid g wohokam
Id att hekaj ab wo i tgewkemhu matt ab wo i miabi g Jiosh
Hebaichujj ach ab haichu tchuijigchud
K wabshaba g Jiosh baich i sgewkdag mach ahchim ch wehs haichu smahch Â ch gam hu hab i juh hegai tchuijig
Tt hab pi haichu ab hu wo tchuijigchud k ab wabsh wo i miabi g Jiosh pi shai has telidch
Bach junihim g Jiosh tatchui ch hegai mo haschu ab tchehani
K g Jiosh heg hekaj am hab tjunid mach haschu ab i tahni
K id d chehanigaj g Jiosh matt ab wo swohochudad g alidaj ch ab aai twui wo si pihk telidad mo hab masma tchehani g alidaj
Mach hedai ab swohog elid g Jiosh att ab si themakoj heg wehm
Jiosh at ab tmah g Hekia Sapekam Gewkdag
K id d Jiosh ch twehmaj
Kuch heg hekaj smahch mach d aaligaj
