
Mui at an i wuwhag k hab chum e wua mo d ha mihshmaddam
K eda pi ha wehmaj g Hekia Sapekam Gewkdag
Kumt heg hekaj pi wabsh chum hedai ab wo sha wohochud k hoip ha aappe mas woho ha wehmaj g Hekia Sapekam Gewkdag
Ahchim o wai twehmaj g Hekia Sapekam Gewkdag mach hedai wohokamchud mo g Jesus d Jiosh alidag ch ia mahsi k d oodham hab masma mach ahchim
Pi o am hu ha wehmaj g Hekia Sapekam Gewkdag hegam mo hedai pi ab hu wohochud g Jiosh alidag
Am o hema ha wehmaj ch d Jesus obga
Heki am hu kah mat an wo i wuhsh g obgaj
K hemuch in haichug no pi an ha wehmaj hegam mo pi ab hu wohochud g Jiosh alidag
Jiosh alidag obga o am ha wehmaj hegam mo g iattogi chum ha mihshmdahim
K wabshaba g Hekia Sapekam Gewkdag in twehmaj
Kutt heg hekaj ha gewito no pi heg baich i sgewkdag mo hi g Jiosh alidag obga
Hegam o ab wabsh jewed t ab haichu k amjed neneok
K hegam ab ha kaiham mo hab waap pi mahch g Jiosh
Pi o ab hu tkaiham mach chum neneok ab amjed g Jiosh no pi pi mahch g Jiosh
Hegam o ab wai tkaiham mo hedai smahch g Jiosh
Bach masma smahch mo hedai edgid g Hekia Sapekam Gewkdag
Heg o am ha tashogid g wohokam
Ab att wo chum si pihk telidad aai twui no pi g Jiosh ab tmahkch g pihk elidadag
Mamtp woho wo smahchk g Jiosh ch d aaligaj ch wo si pihk e elidad
Jiosh o si ttatchua ch heg hekaj si pihk e elid ab twui
K hegam mo pi edgid g pihk elidadag pi d shai aaligaj
Jiosh at ab i wuhshad g si hemako e alidag id dahm jewed
T heg ab nako g skook tnamkidadag mach heg ab beihog
Kut hab masma ab tmah g wechij doakag
Bat wa masma am ttashogi g Jiosh mo si pihk e elid ab twui
Kutt heg amjed i smai g pihk elidadag k hahawa si pihk telid ab Jiosh wui
Am o wa tasho mo ab twui si pihk e elid g Jiosh
Pegih niwepnag ahchim att hab waap wo chum si pihk telidad ab aai twui
Pi ach hedai hekid shai neid g Jiosh g twuhpuikaj
K wabshaba heg ab tmahkch g si gee pihk elidadag
Kuch heg hekaj smahch mo twehmaj
Jiosh at ab tmah g Hekia Sapekam Gewkdag
K heg d Jiosh ch ab twehm kihdag
Kuch heg hekaj smahch mach d aaligaj
Heki at hu am i kei g Jiosh g ealidag mat ab wo i hih jewed wui k wo ha doibia g hemajkam
Kuni si neid ihda ch heg amjed am emahgid
Wehsijj ach d aaligaj g Jiosh matt hedai ab swohochud k ah mo g Jesus d si alidaj
Kuch heg hekaj smahch mo si pihk e elid g Jiosh ab twui ch ab si themakojidch e wehm
Jiosh o ab si ttatchua
Kuch smahch mach d aaligaj nach pi ab aai si ttatchua
Ab o tmahkch g si gee pihk elidadag
Kuch wepo masma ab si tatchua mo g alidaj ch hab sap ttaht k wo ai g lodaita Â k pi wo ehbidad
Gm at hu hab i juh g pi ap tnamkidadag g Jiosh no pi si pihk e elid ab twui
Kutt heg hekaj pi wo ehbidad ch wabsh aigo wo si pihk telidad ab wui
Pi o pihk e elid ab Jiosh wui hegai mat hedai wo sehbidad
Wehpeg o si pihk e elid g Jiosh ab twui
Kuch heg hekaj edgid g pihk elidadag
Pi o woho d Jiosh wohochuddam mo hedai pi ab hu pihk e elid twui ahchim mach d wohochuddam
Baich o i shasig matt ab wo si tatchua hegai mach pi neid
Pi at wo e nako mat ab wo si tatchua g Jiosh matp hedai pi ab hu wo si ha tatchua g ewepnag
Ab o tchehani g Jiosh ahchim mach ab si tatchua matt ab epai wo si ha tatchuad g twepnag
