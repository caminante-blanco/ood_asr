
Dach Jiosh aaliga wehsijj ahchim mach swohochud mo g Jesus d alidaj g Jiosh ch d si Kehshaj
Kutt ab aai wo si ttatchuad nach pi d twepngam
K g Jiosh d tohg
Smahch ach mo d wohokam g ttatchuidag ab aai twui nach pi ab si tatchua g Jiosh
K am wa tasho mach ab si tatchua g Jiosh nach pi ab swohog elid
K g chehanigaj pi shai wehch am twehhejed
Jiosh o ab tmahkch g gewkdag matt wo gewito g pi apekam
Ab ach swohochud g alidaj
K heg hekaj ab tmahkch hegai gewkdag matt heg hekaj gewito g pi apekam
Pi at wo e nako g pi wohochuddam mas wo gewito g pi apekam
Jesus Christ at ia jiwia jewed dahm k e pahl wakon k am hab juh g echikpan k am hahawa e muhkid am twehhejed
T g pahl wakonaj ch muhkigaj am wohokamch mo d Jiosh alidag ch d doakam id dahm jewed
K g Hekia Sapekam Gewkdag hab waap wohokamchud
Idam waik o am wohokamchud mo g Jesus d Jiosh alidag
Neh ab ach swohochud g oodham mat ab haijj wo tahgi mo si sap smahch
K g Jiosh haichu ahga baich i sgewkdag mat heg am wohokamch g ealidag
Kutt hedai ab wo swohoch g Jiosh alidag k wo si sap smahchk mo d wohokam
Hekia Sapekam Gewkdag at twehhejed wo wohokamch
Hegam mo pi wohochud g Jiosh oki hab elid mo tiattogid
Ab o i ttashogid g Jiosh mo ab tmakiog g pi ha huhugedam doakag am gahi wuhshanim g ealidag
Ahchim mach ab ihm g alidaj ach edgid hegai doakag
K hegam mo pi ab hu ihm pi edgid
Id ant am emoohani ahpim mam ab ihm g Jiosh alidag mamt hekaj wo smahchk mam edgid ihda wechij doakag
Si ach smahch mat ab wo tkaiha g Jiosh matt ab haichu wo tai matp id am tatchuij oidch d wo haichuk
Kutt heg hekaj ab wo i tgewkemhunad ch ab wo haichu tahnid nat pi woho am hab wo tjunidahid
Ab att wo tahnid g Jiosh mat gam hu hab wo i juh g hachuijig g twehm wohochuddam matp ab wo e shohbi
Kut hab wo juh mach haschu ab tahni
Pi ani emahgid mams wo e hoigeidahu ha wehhejed hegam mat pi ab hu wo shai e shohbi
Wehs o haichu d pi apekam mo haschu i pi d Jiosh tatchui
T wabshaba g Jiosh gam hu hab wo i juh g hachuijig hegam mat ab wo e shohbi
Smahch ach mo g Jiawul edgid g gewkdag am wehs ha dahm hegam mo pi d Jiosh aaliga
Kuch eda ahchim d Jiosh aaliga
Jiosh alidag o tnuhkud
Kut pi wo shai e nako g Jiawul mas gam hu hab wo i tjuh ab amjed
Pi att am hu hab wo junihid g pi apekam ahchim mach d Jiosh aaliga
K g Jiosh alidag ab tmahkch g amichudadag matt wo smahchk g wohokam Jiosh ch wo edgidad g wechij doakag
Heg at hekaj ia jiwia g Jiosh alidag jewed dahm
Heg o d wai tJioshga mo d si wohokam Jiosh
Kumt pi haichu ep wo jioshchud k pi hedai ep ab hu wui wo e hoigeidahunad
