
Nitatchui niwepnag 
Am ant wo haichu i emoohani ahni mani d hema ha wanimeddam wehsijj hegam mo ab si ihm g Jesus Christ
Si ani pihk nielid emhekaj nach pi d twehm wohochuddam
Wehs g twehm wohochuddam o hab waap si pihk e elid emhekaj
Pi at hekid gam hu hab wo i e juh g wohokam ab tamjed
Ab o wa si semhoigeid g tohg Jiosh g ealidag Jesus Christ wehm ch ab wo wa baich i emmah g i wehmtadag ch sap tahhadkam
Kumt ab wo uukchid g wohokam ch wo si pihk e elidad wehs ha hekaj
Si ani sap nitahtk ch ia hai ha neid g emwehm kihkam
K idam an uukch g wohokam hab masma mo ab tchehani g Jiosh
Kuni ab wehs i emgewkemhun mamt ab aai e wui wo si pihk e elidad
Pi o d wechij chehanig ihda mani am emahgid
Edgid ach ihda ged hu i shohshon k amjed
Kutt ab aai twui wo si pihk telidad ch hekaj am wo tchehgidad mach ab swohog elid ihda chehanigaj g Jiosh
Mui at an i wuwha mo chum sha mashchamamk g hemajkam ch eda d wabsh schu iattomkam ch d obgaj g Jiosh alidag no pi pi ha mashcham mat ia mahsi k d oodham hab masma mach ahchim
Kumt heg hekaj wo se nenoidk mamt pi gam hu hab wo i e juh ab amjed g Jiosh haichu ahga k wabshaba wehs wo bei mo haschu ab emmakiog g Jiosh
Hegam matp hedai am gawul wo juh g Jiosh alidag mashchama o pi shai mahch g Jiosh
Smahch ach g Jiosh ch ep smahch g alidaj ahchim mach am oidch hab masma g alidaj mashchama
Kumt heg hekaj pi ab hu wo ha kaihamad hegai mat hedai wo chum semmashchamam k eda pi wo ahgachugad g Jiosh alidag mashchama
Pi g am hu wo i ha wahpkid ekihki ed k chum hems pi hab wo chei ab ha wui
Jiosh at wo wa emwehmajk Â mamt pi ab hu wo i ha wehmt hegam mat am wo ahgachugad g pi wohokam
Mui ani haichu semahgidamk ch wabshaba pi id hekaj am i emoohani nani pi am shimimk mant wo emneid k wo emwehm neo
Kutt am twehm si sap wo ttahtkk
Ia o hai kih g twepnag ch ash si pihk e elid emhekaj
