
Nitatchui niwehnag Gaius 
Am ant wo haichu i moohanid k d hema ha wanimeddam wehsijj hegam mo ab si ihm g Jesus Christ
Ia at hai dada hegam mash am emwui ahgachug g Jiosh haichu ahga k ia tahgid mapsh si sap himchud g edoakag am oidch g Jiosh haichu ahga map has i masma chum hekid hab e junihim
Si ani shohhoid ch kah mapsh am wabsh kia si sap e tahtk am Jiosh wui
Kuni ab tahni g Jiosh mat wehs haichu wo sapek am mwehhejed
Kupt wabsh wo si sdoak
Do si sap tahhadkam am niwehhejed mat hegam mani ha ahgid g Jiosh haichu ahga wo si sap uukchid
Kupsh am sap ha dagioid hegam mash am daiw am ahgachugch g Jiosh haichu ahga chum as pi d mmachiga
Idam mat ia dada o tahgid mapsh si pihk e elid ha hekaj
Kuni ab si i mgewkemhun mapt baich wo i ha wehmajk mat gam hu hasko ep wo i ahgachugad g Jiosh haichu ahga
Idam o tahgid mash pi ha hiwgid hegam mo pi ab hu wohochud g Jesus mas haichu ab wo i ha mah
Ahchim o ab d twuikam mach ab swohochud g Jiosh alidag matt wo i ha wehmtad hegam mo ahgachug g Jiosh haichu ahga
Id ani chum emtashogid heki hu nioohana ed ahpim mam am e wehm e mihshmad
Kush wabshaba g Diotrephes pi chegima g nioohana ch am emiattogid ch pad neok ab tamjed ahchim mach ahgachug g Jiosh haichu ahga
Tatchua ash g Diotrephes mat d wo emwanimeddamk
Am ant wo emtashogi am jiwiak mo pi ape hegai mo haschu am hab junihim
Pi ash ab hu i ha wahpkid ch pi ha dagioid hegam mo am daiw am ahgachugch g Jiosh haichu ahga ch ash pi emhiwgid mams ahpim hab wo chum juh ch wo chum emwuwhas ab emnamki amjed
Matp hedai hab masma hab wo junihid g pi apekam ch pi mahch g Jiosh
Pi g am hu sha wepom k wabshaba hegam sha wepom mat hab wo junihid g sapekam
Idam o d Jiosh aaliga
Hema hegam mo hab junihim g sapekam o d Demetrius
Wehsijj am hab wa kaij
Kuni smahch mo d wohokam
Kum ahpim smahch mani chum hekid g wohokam ahg
Mui ani haichu smahgidamk ch wabshaba pi id hekaj am i moohani Â nani pi am shimimk mant wo mneid k wo mwehm neo ab amjed
Si g sap e tahtk am Jiosh wui mat mdoibia
Ia o hai kih g twepnag ch ash si pihk e elid mhekaj
Am g wehs ha ahgid g twepnag mach si pihk telid ha hekaj
