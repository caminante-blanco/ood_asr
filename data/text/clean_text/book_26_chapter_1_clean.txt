
Niwepnag 
Am ant wo i emoohani ahni mani d Jude ch d piongaj g Jesus Christ ch d James wehnag
Jiosh o si pihk e elid emhekaj ch ab i emgawulkad k emnuhkud am wehhejed g ealidag Jesus Christ
Ab ani tahni g Jiosh mat ab baich wo i semhoigeidad ch ab baich wo i emmahkad g sap dahhadkam ch pihk elidadag
Ab ant haichu wo i chum emoohani ab amjed g tdoibiadag
T wabshaba hai i wuwha mo d schu iattomkam ch am chum gawul sjunimk g Jiosh haichu ahga ab amjed g doibiadag ch ab wui gegok g tkownalig Jesus Christ
Idam o hab sjunimk g pi apekam ch heg hekaj hab kaij mat g oodham wabsh chum haschu has wo junihid ab i swohochudk g Jiosh haichu ahga
K wabshaba heki hu an oohanas mat skookam wo ha namkid g Jiosh hegam mat ab wui wo gegokiwua
Heki o hu tahgid g Jiosh matt haschu ab wo chum swohochudad
Kum ahpim ab swohochud g haichu ahgaj
Nt heg hekaj am wo i emoohanid k ab wo i emgewkemhu mamt si sgewkam wo uukchid
Am g wo schegitok mat has ha juh g Jiosh hegam mo pi ab hu wohog elid
Chum as wehs e doibia g Tutuligo ab Egypt jewed t amjed k eda muijj pi ab hu wohog elid g Jiosh ch hekaj skookam e koij
Am g wo schegitok mat has e juh g anghil
Ab o chum swohog elid g Jiosh ch wabshaba hai gam hu hab i e juh ab amjed
T hegam am i ha kuh g Jiosh k am swihnam ha kuhpch schuhugam k ed mat wo ha lodai gee lodaita tash ch ed
Am g wo schegitok mat has i ha juh hegam mo am kih Sodom kihhim t am ch Gomorra kihhim t am ch gan hu ha wehgaj
Bo wa ep pi ab hu wohog elid g Jiosh ch hab junihim g pi apekam am ha wehm wohpiwup hegam mo pi d hawehm kihkam
Chechoj o am e wehm wohpiwup ch hab wua g pi apekam
T g Jiosh ab i huduni g mehi am ha dahm idam kihhim k am wehs ha kokda g hemajkam
Bo wa masma i ttashogid g Jiosh mat skookam wo ha namkid hegam mat pi wo dagito g pi apekam
T g skook hanamkidadag pi hekid wo huhug
Idam schu iattomkam mo am haichu chum emmashcham ash haichu chehchk ch heg oidch am hab e junihim ch hekaj e uamhun ch pi ab hu wohog elid g Jiosh ch nahnko ha ahg g anghil
Chum ash wa hems hegai anghil hageejig mash hab chehgig Michael pi skookam ab abchud g ge Jiawul no pi heg hab waap d chum anghilkahim
Jiawul ash wa pi ap hab e wua am chum sbehimkch g Mosesbad mat am i muh
Kush ihda Michael am sdaid ch wabshaba pi skookam has ahg ch hab hi wabsh kaij Jiosh at wo wai smkehel heg hekaj  Sh wabshaba hegam schu iattomkam nahnko ahg mo haschu i pi amichud ch hab wua mo haschu i tatchua hab masma mo g mischini haichu doakam ch hab masma e uamhun
Jiosh at skookam wo ha namkid no pi pi ab hu wohog elid
Heki o hu mash wa hema d Cain ch mua g ewehnag
Kush eda g wehngaj d sapekam
K idam schu iattomkam am hab waap e wua
Hema ash wa d Balaam ch am ahgachug g Jiosh haichu ahga heg wabsh hekaj mat wo ui g lial
K idam schu iattomkam hab waap e wua
Hema ash wa d Kora ch ab wui kehk g Jiosh
K idam schu iattomkam hab waap e wua
T heg hekaj g Jiosh im hu hab wo i ha juh ab e amjed
Kah ani mash idam schu iattomkam am emwehm e gegosid ch am chum emuamhun
Neh pi at am hu wo i emwehmajk g chewagi matp gam hu wabsh wo wiichkwua k pi wo ha juh
T hab wa masma pi am hu wo i emwehmajk idam mo wabsh hejel i e chegito
Neh t wabsh wo e huhp g haichu babhedam uhs matp pi ab hu wo ha babhed mat eda wo chum e ai mat ab wo bai
Kut idam schu iattomkam hab wa masma wabsh wo huhug no pi pi shai e chehgid g haichu sapekam ab ha amjed
Sta edam haichu ash am wabsh e chehgid ab ha amjed hab masma mo g totshagi am e chehgid an shuhdagi hugid an
Idam o wabsh pi dodolima ch ab aihim mat g Jiosh gm hu wo ha shul gee schuhugam k ed
Tsh wabshaba g Jiosh heki hu hema tashogi mat has wo ha juh
Sh id hab chehgig Enoc ch d wosmdaj hegai mash g woskaj wosk d si wehpeg oodham
Sh g Jiosh hab ahg mat wo ha ahgi g hemajkam mat ab wo i hih g Jiosh mat wehs wo ha lodait k skookam wo ha namkid hegam mo pi tatchua ch has ahg ch hab wua g pi apekam
T wehstmahm mihl anghil ab wo i oi
Idam schu iattomkam o chum hekid aaga g pi eapedag ch hab wua g pi ap etatchui
Ge o e hahaschud ch hab wabsh e wua mo ab hai si ha hahaichuchud mat hekaj ab aigo wo si ha hahaichuch
Am g wo schegitok mo haschu i emahgid hegam mo d chuhchaij g tkownalig Jesus Christ
Bo wa kaij ab emwui Am at hai wo i wuwha emshahgid mo eda e aihim g si ha oidch tash k hab wabsh wo junihid g hejel etatchui ch wo nahnko emahgad  T am wo tashok mo idam pi shai e dagitokch am wui g Hekia Sapekam Gewkdag no pi am hab junihim g hejel etatchui ch hab chum emwua mamt ab aai e wui wo gegokiwua
Do si hekia sapekam g twohochudadag
Kumt heg ab baich i swihnam wo e uukchid
T g Hekia Sapekam Gewkdag ab wo emmahkchid g gewkdag mamt hekaj am wo neneokad Jiosh wui
Mt wabsh chum hekid am wo edak g Jiosh pihk elidadag ch se tahtk ch wo nenidad mat g tkownalig Jesus ab wo i emwahpki Jiosh kihdag ed mamt hahawa chum hekid an wo haichugk
Ab g wo i sha hoigeid hegam mo pi mahch mas haschu wo swohoch  k am wo i ha ahgi g Jiosh haichu ahga
T hab wo e doibia ab i swohochudk
Kumt wabshaba wo se nenoidk mo haschu pi ap hab wua mamt ahpim hab waap pi heg hekaj wo e uamhu
Ab att wo si has elidad g Jiosh nat pi g alidaj Jesus Christ tdoibia k d tkownalig
Jiosh o si sgewkdag ch wehs haichu dahm chum hekid
Ab att wo i tdagito wui
T wo e nako mat wo tnuhkud
Kutt pi gam hu hab wo i tjuh ab amjed
T am wo i twahpki ekihdag ed
Kutt wo si shehgigk ch ab wo si has elidad chum hekid
