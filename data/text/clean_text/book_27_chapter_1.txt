
Hemu at am i tashogi g Jesus Christ hegai matsh haschu am hab wo e juh pi shai mehk iajed
Jiosh ash am ahgid matsh am wo tchehgi ahchim mach d piongaj
Tki heg am hema i kei g anghil
T id am nichehgi ahni John mani d piongaj g Jesus Christ
Kuni ia oohan hegai mani haschu i neid
Ihda nioohana o d Jiosh haichu ahga ch d hegai wohokam mat am i maskogi g Jesus
Jiosh at wo wa sha hoigeel hegam mat am wo i neokchul ch hegam mat ab wo kaihamad
E ash aihim mat am hab wo e juh wehs ihda gam hu baich haichu ahga mant in wo ooha
Am ant wo i emoohani ahpim wewaak dakam Jesus Christ ihmdam am Asia chekshani ch ed
Ab at wo wa baich i semhoigeidad ch ab baich wo i emmahkad g i wehmtadag ch sap tahhadkam g tohg Jiosh ch Hekia Sapekam Gewkdag ch Jesus Christ
Tohg Jiosh o chum hekid an haichug
K g Hekia Sapekam Gewkdag am wehmaj ch wewaak masma e chehgidch am twehhejed
K g Jesus Christ si sap am i ttashogid g wohokam ch d hegai mat si wehpeg ab uhpam sap i wuhsh ab muhkig amjed k am hahawa ha dahm g wehs kokownal id dahm jewed
Ab o si ttatchua ch heg hekaj e muhkid twehhejed k tdoibia ab pi ap tchuijig amjed  k hab tjuh mach d hahawa piongaj g tohg Jiosh ch am wo i ahgahid g haichu ahgaj
Jesus Christ o wehs uukch g gewkdag
Kutt ab wo ihmad chum hekid
Neh e o aihim mat ep wo jiwia ab dahm kahchim amjed
Wehs hemajkam at wo neidad chum wa hegam mat ab sisish kots t ab
Wehs nahnko mahs hemajkam at wo shoshani heg hekaj
Tkownalig Jiosh o wehs uukch g gewkdag ch hab kaij Ahni ani d alpha ch d omega Idam o d si wehpeg ch si oidchkam oohana
K hab ahg g Jiosh mo si wehpeg an haichug ch si ha oidch an wabsh wo kia haichugk
Dani emwehm wohochuddam ahni John nach pi ab themakochudch g Jesus Christ wehm
Ni am emwehm apedag Jiosh kownaltalig ed ch hekaj emwehm nishoigchud
An amt niwua heg ab al sikod jewed mo hab chehgig Patmos ch am haichug shuhdagi ch ed nani wa pi si sgewkam ahgahim g Jiosh neoki ch hegai wohokam mat g Jesus am i tashogi
K am hu hebai d domig tash
Ni ab ihm g Jiosh
K g Hekia Sapekam Gewkdag am si i niwehmaj
Kuni kah mat ab hema si skaidam neo ab niwehgaj k hab sha kaidag mat g kuikud ab ku  k hab kaij An g oohan mapt haschu wo i nei k am haha wo ha cheha mat am wo i bei ihda oohana hegam ha wui wewaak dakam Jesus ihmdam amai Ephesus t am ch Smyrna t am ch Pergamum t am ch Thyatira t am ch Sardis t am ch Philadelphia t am ch amai Laodicea t am 
Neh nt ab si sikol i kekiwua mant wo nei mas hedai ab niwui neok k haha wabsh nei mo g wewaak ohla lalampa an dadha chuhchakud t an
K am ha shahgid hema kehk ch hab mahs mo g Jiosh si Kehsha
K g lihwaj ged hu si ais g tahtdaj
K g ohla giwud an hab juhkch e bahsho
K g mooj si stohta hab masma mo g swihs gew
K g wuhpuij si smasma tonod hab masma mo g stoni nahda
K g tahtdaj si swegima tonod hab masma mo g kohwli hahgig
K g neokij hab masma hab kaidag mo g si gee shuhdagi an med
Id o an uukch g wewaak huhuu sapko enowi ed ch an kamshch g ispahyo
K id ab i wuhshanis chinij ab
K g wuhioshaj shai si tonod hab masma mo g tash tonlig dahm juhk
Kunt am i neidok ab i gei wecho hab sha masma mo g muhki
Kut an nitahtam k hab kaij Pi g am shai niehbenid
Dani ahni mani si wehpeg ia haichug ch chum hekid ia wo haichugk
Am ant wa chum nimuhkid k uhpam ep nichegito k chum hekid d haha wo doakamk
Am ani dahm gewkdag g muhkig ch am dahm gewkdag amai mo am haichug g koi
Pegih am g oohan map haschu i neid mat hab wo e juh hemu ch haschu hab wo e juh imhab i dahm
Am ant wo mahgi g saagi haichu ab amjed idam wewaak huhuu mani in uukch ch idam wewaak lalampa
Idam wewaak lalampa o d hegam niihmdam mo am kihdag hegam ha eda wewaak kihhim
K idam wewaak huhuu o d hawanimeddam 
