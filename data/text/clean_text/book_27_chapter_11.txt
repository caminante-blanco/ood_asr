
Kumtki ab hahawa hema nimah g kuintakud uhs k hab niahg I g wuhshani k an kuint g Jiosh cheopiga ch g iagchulidakud k wo ha kuint hegam mo am e hoigeidahun Jiosh wui amai
T wabshaba hegai mo an wehgaj kolhaitas am i e dagito ha wui g nahnko mahs hemajkam
Pt pi an hu has wo i juh
Idam nahnko mahs hemajkam at wo kehiwia hegai mo d chum si Hekia Sapekam Kihhim am oidam g giikko wehstmahm gamai gohk mashad
Jiosh o hab kaij Gohk ant wo ha mah g nipionag g gewkdag
T idam am wo ahgahi g haichu niahga ab wabsh shoig e enigadad g dahumkaj heg oidam hemako mihl gohk siant chuhdpo wehstmahm tash 
Neh t am hahawa nichehgi matki has wo masmak idam gohk
Kutki hab wo masmak mo hegam gohk olive uus wuhshanig mo wa heki hu oohanas ab ha amjed ch hab ep wo masmak mo hegam gohk lalampa mo am chuhch gee cheopi ch ed
Kuki g mehi ab i wushke hachihchini amjed ch ha kokda g haobga
Kut hedai wo i chum skookam has ha juh k wo e kokda
Ab oki mahks g apedag mat wo kuh g dahm kahchim
T pi wo ha juhkad heg oidam mat am wo ahgad g Jiosh haichu ahga
Ab oki ep mahks g apedag mat wo ehedch g shohshonkam shuhdagi k an wo i wuhshad g nahnko mahs si shoigdag ch mumkidag ia jewed dahm
Tki am wo i nahto g echikpan
Tki ab hema wo i wuhsh g sta ehbidamakam oodham ge shuhdagi t amjed k e wepogidch g mischini haichu doakam ch wo ha cheggia k wo ha gewito k wo ha kokda idam gohk
Tki g hakoidag am wo wehchkad wohg ch ed heg eda gee kihhim mat wa amai g sapekam tkownalig ab e naggia kots t ab
Ihda kihhim at e wepodad g si pi apekam k hab e aaga Sodom ch hab ep e aaga Egypt
Wehs nahnko kaidam neneokdam an wehs jewed dahm atki wo ha neidad mat idam gohk am wo wehchk waik eda hugkam tash
Kumtki pi wo ha hiwigi mamt ged hu wo ha hihash
Tki g hemajkam wo si shehgigk mat koi ch wo pipiast k ab aai wo e mah g haichu mahkigdag noki pi ha shoigchud idam gohk
Am i dahm g waik eda hugkam tash ni am neid matki g Jiosh ab haha wo i ha mah g doakag
Tki wo gegokiwua
Kutki wehsijj hegam mat wo nei ihda wo si sehbeni
Kutki idam gohk wo kah mo ab hema si neok ab dahm kahchim t amjed ch hab kaij Ab g wo i hihim Kutki am wo i chehchsh dahm kahchim wui am chewagi ch ed am haneidag ed g eobga
Tki am wai hekaj am si sgewkam wo uugij g jewed
Kutki g hemako tahpani mo wehstmahm e tahpanch g kihhim wo i gei
Kutki wewaak mihl hemajkam wo e koij heg eda jewed uugij
Kutki hegam hai matki am wo wih wo shai si sehbeni k ab wo si has el g gewkdaj g Jiosh
Id o d i gokkokam haichu sta ehbidamakam mat iai kuhgi
T wabshaba g waikkokam hahawa shohtam hab wo e juh
Kut g wewaakkokam anghil am hahawa kuhu g ekuikudkaj
K am hai si skaidam neneok ab dahm kahchim t amjed ch hab kaij Wehs g kokownaltalig ia jewed dahm at d haha wo Jiosh kownaltaligk
Kut am wo ha dahmkad g si ekehsha wehm iajed ch chum hekid  Kutki hegam gokko gamai giik geeged ab i shulig k gd hu si kokawua k ab ihm g Jiosh  ch hab kaij 
Tkownalig Jiosh chum ap hekid an haichug ch am hahawa wehs i chehgi g egewkdag k am i himch g ekownaltalig
Kuch heg hekaj ab si mhoigeelid
Hegam mo pi mmahch o si sbabga
Kut e ai mapt wo ha lodai
Wehsijj g koi at wo i wuwhag k wo e lodaitach
Kupt wo ha mah g hamahkigdag g haichu i mtashogiddam ch wehs hegam mo d mhemajkamga ch ab smwohog elid chum as hedai d wo k
E at ai mapt gam hu hab wo i ha juh hegam mo padchud g jewed 
Neh bo kaij hegam geeged
Kutki g Jiosh cheopi an dahm kahchim ch ed ab i e kuhpio
T am e chehgi hegai uhs washa mo am eda wehch g Jiosh haichu ahadadag
Kut am si tohonno g wepgi
K an kaidag g tataniki
T g jewed uugij
T g chea sgewkam gei
