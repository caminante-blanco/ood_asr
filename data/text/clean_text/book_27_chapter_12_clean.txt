
Am atki hahawa haichu si gee e chehgi an dahm kahchim ch ed
Am aniki neid mat g uwi am hema i wuhsh
Kuki g ipudaj hab mahs mo g tash
Ihda uwi oki an keishch g mashad ch g gihko ab wahkch emoo ab
K id ab gamai gohk huhuu an dadha
Kutki wo ge madt
Tki ab i hihhi g skook matki wo mahmadho
K hekaj am si shoshshak
Am atki hahawa haichu ep i e chehgi dahm kahchim ch ed
Niki am neid matki am hema i wuhshani k e wepogid g gee nehbig hujud ch ge swegi ch ge wewaak mohmi ch wehstmahm aag
K g gigiko an hab chuhchuig wehs ha ab g mohmij
Kutki g ebaikaj i ha chewaim g hemako tahpani mo waik e tahpanch g huhuu k im hu hab i ha juh ab dahm kahchim amjed ch am ha nehnich jewed dahm
Kutki wo mahmadho hegai uwi
T ihda Nehbig Hujud e wepogiddam am wui i kekiwua mat wo huh g madaj mat wabsh wo chum mahsi
Kutki am i mahmadho g uwi
Tsh g madaj am d wo kownalk wehs ha dahm g jejewed
Mtki am ha hekaj bei g ali k gam hu i bei Jiosh wui
K heg an da kownal daikud ed
Tki hegai uwi gam hu heb hu meh am tohono jewed ch ed
Am atki i apch g Jiosh wehhejed mat am wo e nuhkud hemako mihl gohk siant chuhdpo wehstmahm tash
Tki an haha wabsh g cheggiadag hab e juh Jiosh kihdag ed
Hegai anghil mo hab chehgig Michael g eanghiliga ha wehm oki cheggia g Nehbig Hujud
K wehs g jijawul am i wehmt g Nehbig Hujud
Tki wabshaba hegam Michael ha gehg
Kumtki hahawa pi ha hiwigi mas an ep wo haichugk Jiosh kihdag ed
Ihda Nehbig Hujud atki gam hu si e wua ab amjed g dahm kahchim
Heg oki wud mash wa kooi masma ch hab chehgig ge Jiawul ch hab ep chehgig Satan
Id o ha iattogid g wehs hemajkam an jewed dahm
Ab amt i ha nehnich g piongaj wehmaj
Ntki hahawa hema ep kah an dahm kahchim ch ed
Kuki id si skaidam hab kaij Neh chum o hekid ab kehk g ge Jiawul Jiosh baich ch ab chum haichu ha abchud g Jiosh hemajkamga
T wabshaba g Jiosh gam hu i wuhshad k am i maskogi g si eKehsha gewkdag
Kut hab wa masma i e maskogi g hadoibiadag g Jiosh hemajkamga
Jiosh si Kehsha at am i e dagito mat g ehedaj e iagchul ab Jiosh wui
K g hemajkamgaj heg hekaj ab si hiwig ch sap ahgachug g wohokam ab amjed ch hab gehg g Jiawul chum as hems wo e muhkid
T wo si shehgigk wehsijj hegam mo am haichug Jiosh kihdag ed
T wabshaba wo si e shoigch hegam mo am haichug jewed dahm
Jiawul at si sbagam ab wo i hud jewed dahm smahchch mo pi shai tash hiwgidas 
Pegih am amtki wa daich jewed dahm ihda Nehbig Hujud mo d Jiawul
Tki wa eda heki hu madt hegai uwi
T g Nehbig Hujud an ha hekaj i huui
Kumtki ab aanch g uwi g baag aankaj mat gam hu wo daa k gan hu wo e ehstokch tohono jewed ch ed
Kumtki am wo nuhkudad waik eda hugkam aahidag mat g Nehbig Hujud pi wo mua
Tki g Nehbig Hujud ab haha wabsh i iawua g shuhdagi echini amjed am oidk hegai uwi mat gam hu wo i chum moht
Tki wabshaba g jewed ab i wehmt g uwi heg wa wepo mat ab i kuhpio g echini k im hu bah hegai shuhdagi mo ab daiwuni Nehbig Hujud chini amjed
Tki haha wabsh wohoi bagat g Nehbig Hujud ab wui g uwi k amjed am i ha cheggia hegam mo ab d amjedkamaj
Uwi amjedkam oki d hegam mo ab swohog elid g Jiosh chehanig ch ab swohochud hegai wohokam mat am i ha tashogi g Jesus
Kuki am hahawa kehk g Nehbig Hujud ge shuhdagi koa an
