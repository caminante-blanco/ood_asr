
Ntki haha wabsh nei hegai sta Ehbidamakam oodham mo e wepogidch g mischini haichu doakam
Id at ab i wuhsh ge shuhdagi t amjed k ge wehstmahm aag ch wewaak mohmi
K an aagaj an gigiko an shahshai
K an mohmij an oohadag g si pi apekam chechgig
Ihda sta Ehbidamakam oki hab sha mahs mo g ohshod
K g tahtdaj hab sha mams mo g judumi tahtad
K g chinij hab mahs mo g mawid chini
T g Nehbig Hujud ab mah g gewkdag ch ekownaltalig wehs jewed dahm
Hema g mooj o hab sha mahs matki wa e muhkid k wabshaba ep doa k e chegito
Kut ab si has i el g hemajkam wehsko k am i oi ihda sta Ehbidamakam
T wehs hemajkam ab i ihm g Nehbig Hujud nat pi ab mah g egewkdag hegai sta Ehbidamakam Â k ab ep ihm g sta Ehbidamakam ch hab kaij Pi oki hedai hab shai masma mo ihda
Pi atki hedai wo shai e nako mat wo cheggia 
Kum wabsh hiwgid ihda mat wo si pi kehg neokad
Kumtki ab ep mah g gewkdag am oidam g giikko wehstmahm gamai gohk mashad
Kut ihda am ha hekaj pad neo ab wui g Jiosh k pi ap hekaj g chehgigaj ch nahnko ahg g Jiosh kihdag ch hegam mo an kih kihdaj ed
Ab amtki hiwigi mat wo ha cheggia g Jiosh hemajkamga k wo ha gewito
Kumt ab ep mah g gewkdag am ha dahm g wehsko dakam hemajkam mo has i kaidam d neneokdam
K wabshaba g Jiosh hemajkamga ha chechgig o an oohadag e doibiakam haoohana ed
Ihda oohana o d enigaj hegai mat kahwalkaj e muhkid am ha wehhejed
Idam e doibiakam at pi ab hu wo ihm hegai sta Ehbidamakam
Hegam wai mo pi an hu oohadag heg eda oohana at ab wo ihmad hegai sta Ehbidamakam
Am g wo sap i aamichud ihda
Hegam mo hedai d ha wuikam mat wo e kuhpach at hemho wa wo e kuhpach
Hegam mo d ha wuikam mat wo e koij at hemho wa wo e koij
K eda d hawuikam g Jiosh hemajkamga mat wo schu nakogad ch wo sgewkk am ewohochudadag ed
Ni hahawa ep neid matki ab hema ep i wuhsh ged hu jewed wecho amjed
Id o hab waap mahs mo g sta ehbidamakam haichu doakam ch ge gohk aag hab sha masma mo g kahwal aag ch hab masma neok mo g nehbig hujud
Hegai sta Ehbidamakam mat wehpeg i wuhsh oki ab mahkch g gewkdag hegai mat am hahawa i wuhsh
K heg ab wehs ha chehani g hemajkam jewed dahm mat ab wo si has elidad hegai wehpeg sta Ehbidamakam matki uhpam e chegito
K id hiwgid mat am hab juh g si gee shasig haichu
K wehs hemajkam neid mat ab i huduni g mehi dahm kahchim t amjed in jewed dahm
Bo wa masma wehs ha iattogid g hemajkam id dahm jewed ch d schu Iattomakam Haichu i Tashogiddam ch ab ha chehani mat am haichu wo nahto mat heg wo wepogidask sta Ehbidamakam mat wehpeg i wuhshani k atki e muhkid g ispahyokaj k uhpam e chegito
Hegai schu Iattomakam Haichu i Tashogiddam atki am ihbheiwua id eda mat am e nahto
Tki heg hekaj e nako ihda haichu hanahtoi mat wo neok k ep wo ha kokda wehs hegam mat pi ab hu wo i shul wui
Tki ihda schu Iattomakam Haichu i Tashogiddam i ha huilisamad wehs hemajkam matp hedai d wo i k mat an wo e chepos heg hekaj wehpeg sta Ehbidamakam cheposig
Kumtki wa woho an ge ha chechpos an sapkojed hanohnhoi an ch ab hakoka ab
Pi atki hedai wo e nako mas haichu wo ha nolawt o haichu wo gagda heg hi wa mat ab wo cheposigk g sta Ehbidamakam chehgigkaj o heg hekaj nuhmilo mo d chehgigaj nuhmilo
Id oki d si sjuhk haichu
Kut am wo i mamche matp hedai wo schu amichudad mo has d ahga hegai sta Ehbidamakam nuhmilo no pi hegai nuhmilo d chehgigaj hema oodham
K ihda nuhmilo d chuhdp siant chuhdpo gamai chuhdp 
