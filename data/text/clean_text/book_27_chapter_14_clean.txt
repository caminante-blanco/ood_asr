
Ntki ab ep nei Kuki hegai mo kahwalkaj ab e chehgidch an kehk Sion doag t ab
K id wehm g siant giikko gamai giik mihl hemajkam am gegok
K an hakoka an oohadag g chehgigaj hegai mo kahwalkaj ab e chehgidch ch heg ohg chehgig
Kuni kah mo ab hema neok dahm kahchim t amjed ch hab kaidag mo g gee shuhdagi skaidam med ch hab kaidag mo g tataniki an doahim
Hegai mani kah o hab kaidag mo mui aalpa am e gew
Hegam hemajkam mani wa ha neid oki am ahg g wechij nei ch am gegok wui hegai kownal daikud ch hegam ha wui giik haichu doakam ch hegam geeged
Kutki pi hedai ep wo e nako mas wo mai g hanei
Idam oki d hegam mat pi shai ha hohont k si e nuhkud mo pi ha wehm wohppo
Kut am ha wehhejed e muhkid hegai mo kahwalkaj ab e chehgidch k ha doibia
Kuki idam an oidahim mo hebai i oimmed ch d wehpegkam e doibiakam
Pi oki hekid haichu ha iattogid ch pi ha chuijig
Ntki hahawa hema ep nei g anghil
K id an daa uhgk ch ahgahim g pi ha huhugedam skehg haichu ahgaj g Jiosh ab ha wui g nahnko kaidam neneokdam an wehsko jewed dahm
Si o skaidam hab kaij Ab g wo si has elid g Jiosh ch ab ihm
E at ai mat wo ha lodai g hemajkam
Ab g wo i tohtonwua k ab wo i ihm g Jiosh
Heg at nahto g dahm kahchim ch jewed ch ge shuhdagi ch g shohshonkam shuhdagi 
Tki am hahawa hema ep i oi hegai wehpeg anghil k hab kaij I at gei ihda gee kihhim
Wehs hemajkam o am hab wua g pi apekam aai e wehm id hekaj kihhim
K heg hekaj hab e aaga Babylon
Shahag wepo mo ha nawkkoichud Neh bo kaij hegai gokkokam anghil
Tki g waikkokam anghil am i ha oi hegam gohk k si skaidam hab kaij T wo ha mah g Jiosh g skook namkidadag wehs hegam mo hedai ab si has elid hegai sta Ehbidamakam ch ab chechposidas heg hekaj cheposigaj ekoka ab o an enohnhoi an
Id o heg wa wepogidas mat g Jiosh ab wo ha mah g skook nawait nat pi am wo skookam ha mehi g haichu smehidagkaj am ha tahgio g sapekam anghil ch hegai mo kahwalkaj ab e chehgidch
T g kuhbdaj hegai mehi mat skookam wo ha mehi am wo wuhshanid uhgk iai amjed ch chum hekid
Pi o am hu haichug g ulinihogig ha wehhejed hegam mat ab i shul wui g sta Ehbidamakam ch ab wui g wepogidaj k ab e chepos heg hekaj chehgigaj Neh bo kaij ihda anghil
Id att hekaj hemho wo wa si schu nakogad ahchim mach d Jiosh hemajkamga ch ab swohog elid g Jiosh chehanig ch am sgewkam oid g Jesus
Ni hahawa hema ep kah
Kuki id ab neok dahm kahchim t amjed ch hab kaij mantsh an wo ooha ihda T wo si sap e taht hegam mat wo koi ab swohochudch mo g Jesus d hakownalig 
K g Hekia Sapekam Gewkdag hab kaij Do si wohokam ihda
T wo si sap e ulinihogi idam heg amjed swehch echikpan k ab wo bei g emahkigdag heg wehhejed 
Ntki hahawa nei g stoa chewagi
Kuki an id dahm hema dak ch hab mahs mo g Jiosh si Kehsha
K g ohla gihko ab e wahkch mooj ab
K an uukch g smuuk ohso
T ab hema i wuhsh g anghil ab amjed g gee cheopi k ab si skaidam neok ch hab kaij heg wui mo an da chewagi ch ed Heg o wa wepogidas mapt an wo hikkumia g uhdwis bahidag g eohsokaj am wehsko jewed dahm
E at ai g gee lodaita tash
Kupt am wo i ha hemapai g hemajkam heg wehhejed Â Kut hegai mo an da chewagi dahm ab si i widu g eohso an jewed dahm heg wa wepo mat am hab wo juh g oda
Niki hahawa hema ep neid g anghil
T heg ab i wuhsh cheopi t amjed an dahm kahchim ch ed k an hab waap hema uukch g smuuk ohso
K am hema ep kehk g anghil ch am nuhkud g nahda ab ab g iagchulidakud
Id at am hih heg wui mo g smuuk ohso an uukch k si skaidam hab kaij E at ai g gee lodaita tash
K heg wepogidas mapt an wo hikkumia g uhdwis g eohsokaj 
Kut wa woho ab i widu g anghil g eohso an jewed dahm k am hikkumia g uhdwis k am ha shul kehiwinakud ch ed
Id o am chehgidch mat g Jiosh skookam wo ha namkid
Kum ha kehiwia g uhdwis gam hu jeg ed ab amjed g kihhim
T g haehed ab i meh ab amjed g kehiwinakud hab masma mo g wiindag mo gohk siant mihya chewaj ch hetasp tad sjuhk
