
Ntki hahawa ep nei g si gee chehgida an dahm kahchim ch ed
Wewaak anghil oki ua g wewaak shoigdag
Idam oki d si ha oidchkam shoigdag
Jiosh atki id hekaj am wo i kuhgi g sgewk eaappemadag
Neid ani mo am haichu tadani ch hab sha mahs mo g milihda ch g mehi wehnags
Ha ani ep neid hegam mat gewito hegai sta Ehbidamakam pi ab hu has elidch g wepogidaj ch ab hu cheposig heg hekaj chehgigaj ch nuhmilo
Am oki gegok hugidaj an ihda mo sha milihda mahs ch g aalpa an uukch mat g Jiosh ab ha mah
Mosesbad ch hegai mo kahwalkaj ab e chehgidch oki ab ha mahkch g nei
K id am aaga 
Tkownalig Jiosh dap si sgewkdagkam
K g haichu hab mjuni d si gee haichu ch shai si skehgaj
Tkownalig an wehsko jewed dahm do si sapekam ch wohokam g mhimdag
Wehsijj att ab wo si has i mel
Pi at hedai wo shai pi am hu ah map d si haichu nap pi ahpi d si hekia sapekam
Wehs nahnko mahs hemajkam at ab wo i hihim k ab wo i shul mwui no pi wehsijj neid g si sapekam haichu hab mjuni 
Am i dahm ani hahawa ep neid moki ab kuhpiokas g Jiosh cheopiga an dahm kahchim ch ed
Kuki heg eda am haichug hegai ikus kih mo hab d ahga mo g Jiosh am ha wehmaj g ehemajkamga
Tki ab i wuwha g wewaak anghil k ua g wewaak si oidchkam shoigdag ab amjed g cheopi
Idam anghil oki si skehg stohtam e enigadadch ch g ohla babshodag an hab juhkch ebabsho an
Tki hema hegam giik haichu doakam ab ha mah idam wewaak anghil g wewaak ohla hohashahaa
Kuki idam shuhshudch g skook namkidadag
Hegai cheopi o ab wabsh i shuhdags g kuhbskaj no pi am haichug g stondam gewkdaj g Jiosh
Kut pi hedai wo e nako mas an hu wo i wah cheopi ch ed am hugkam mat wo kuhgi idam wewaak shoigdag mat uapa hegam wewaak anghil
