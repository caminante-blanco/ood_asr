
T amjed hegam hema wewaak anghil mo an uhukch g wewaak hohashahaa am jiwia niwui k hab kaij Ab g i hihm k neid ihda gee kihhim mo am miabidch kehk g mui aakimel ch heg wepogidas mo g si pi apekam chehpaawi
Id at wehsko wo maish g jewed g pi apekamkaj
Kokownal wehsko jewed dahm at heg hekaj hab wo juh g pi apekam
T g hemajkam wehsko jewed dahm wo noda hab juhkch g stohntom haichu hab masma mamt wo nawkk iok g nawait
Neh nt am wo mchehgi mat has masma ab wo bei g skook enamkidadag ihda pi apekam kihhim 
T g Hekia Sapekam Gewkdag ab si i niwehmt
Tki g anghil am i nibei tohono jewed wui
Ni am g uwi neid
Kuki id an daichug swegi sta ehbidamakam haichu doakam ab
K id wewaak mohmi ch wehstmahm aag
K g pi apekam chechgig an oohadag wehsko ab
Ihda uwi o si sihbhaimagim ch swegima e enigadadch ch g ohlakaj ch skehg hohodaikaj e hehosidch
K an nowij ed hab chuig g ohla tahsa ch shuhdags g si suam haichu
Id o hab d ahga mo d wabsh tohnto ihda kihhim
Ab koaj ab o oohadag g chehgig
K id saagi has d ahga ch hab chuig Si Gee Babylon kihhim o hab sha masma mo d hajee g wehs chechpaawi ch totonto id dahm jewed  Neid ani mat shai si sap e taht ihda uwi mat e koij hegam mat pi dagito g Jesus
Heg o wa wepo mat nawm iok g haehed
Kunt am i neidok wabsh wohoi si has nitaht
K ab nikakke g anghil ch hab kaij Shahchu apt ahgk si has e taht
Am ant wo mahgi mo has d ahga ihda map sneidma
Ihda sta Ehbidamakam mo wewaak mohmi ch wehstmahm aag o d chum doakamkahim ch hahawa e muhkid k wabshaba ep wo e chegito k ab wo i wuhsh sjuhk wag t amjed k hahawa ep wo e muhkid
T heg hekaj wo si has i e taht g pi e doibiakam
Idam o g hachechgig pi an hu oohadag heg eda oohana mo an g hachechgig oohadag g e doibiakam
K d hawuikam g Jiosh hemajkamga mat wo samich ihda
Hegam wewaak mohmi o d wewaak kaakwulk
K idam ha dahm daha ihda uwi
Idam mohmi o d ep wewaak kokownal
Hetasp idam at im hu hab i e juh
K hemako d wabsh kia kownal
Kut hemako koi am hu i dahiwua k hekid am wo i dahiwua k pi shai tash am hu wo dakad
Hegai sta Ehbidamakam mat e muhkid at d wo gigiikkokam kownalk
Id o ha wehm chikpan hegam wehpeg wewaak kokownal ch gam hu wo him k wo e muhkid
Hegam wehstmahm aag map neid o hab d ahga mat wehstmahm kokownal ab ep wo i wuwha
Idam at hees ab wo i wehmt hegai sta Ehbidamakam  k ab wo mah g egewkdag no pi wehsijj e wepo masma haichu hab elid
Idam at wo cheggia hegai mo kahwalkaj ab e chehgidch
T oi wa heg wo ha gewito no pi d gee kownal am ha dahm g kokownal
T hegam mo si sgewkam am oid ihda mo kahwalkaj ab e chehgidch am wehmaj wo ha gewito nat pi ab i ha waid k am i ha chuhcha 
K hab ep kaij g anghil ab niwui Am ap neid mo ihda uwi am mui ha dahm daha g ge shuhshugi
K id hab d ahga mat g gee pi apekam kihhim am wo dahmkad mui jejewed ch mui nahnko mahs hemajkam
Kut g Jiosh hab wo ha juh hegam wehstmahm kokownal mat ab wo wechokad g sta Ehbidamakam
Kut e wehm wo si skehidad hegai gee kihhim mo wepogidas g pi apekam uwi ch wehs haichu wo wohppoi
T heg gam wabsh wo i dahpkad
T idam wo huh g chuhkugaj k wo hugio g meikaj
Neh bat wa masma am oidk hab wo e juh mo has i kaij g Jiosh
Ihda uwi map neid o d hegai gee kihhim mat sgewkam an wo ha uukch g kokownal aai jewed dahm 
