
Am i dahm ni hahawa ep neid g anghil
Tki id ab i hud dahm kahchim t amjed k gee uukch g gewkdag
K ab amjed g tonlig wabsh wehsko tonod an jewed dahm
K am si skaidam neok ch hab kaij 
I at gei ihda gee kihhim mo hab masma mo g chehpaawi
Jijawul o ebkiod
Nahnko mahs suamakam ch pi aamkam uuwhig o am kih eda
Bat wa masma e padch g kihhim nat pi mui ha padch g hemajkam g pi apekamkaj
Heg o wa wepo mat ha nawkkoich
T am wehmaj ab wo bei g skook namkidadag
T g kokownal wehsko hab juh g pi apekam id hekaj kihhim mo g chehpaawi wepogidas
T g skakais wehsko jewed dahm baich i se kakaisch heg hekaj pi apekam mo am hab e wua 
Neh bo kaij g anghil
Ni hahawa ep kah mo ab neok g Jiosh dahm kahchim amjed ch hab kaij 
Ab g wo i wuwhaki nihemajkamga
Ab g wo i wuwhaki ab amjed ihda kihhim mo hab sha masma mo g chehpaawi
Pi g am hu wo wehmajk heg eda pi apekam
Pi g ab hu wo wehmaj behi g skook namkidadaj
Pi ap chuijigaj o shai si uhgk sipulkas
Kuni schegito g pi ap chuijigaj
Skookam at hab emjuh
Kumt uhpam skookam hab wo juh
Ab g baich wo i nodgid g chuijigaj wui
Heg at wo wa wepodagk mamt am wo i shuhdad g kohbaj heg hekaj iidag mo e dahm baich i sgewk mat wa has i masma am hab emjuh
Ab g wo mahki g haas shoigdag ch pi ap tahhadkam mo wa hees hejel ab e mahkch g ab si has eelidadag ch kaisdag
T wo si e shoigch hab masma mo g hejel wiikam uwi k eda hab e elid mo d kownal ch pi hekid wo e shoigch
Kut id hekaj g shoigdaj wehs ab wo i shul dahm wabsh shel i e oidam
K g shoigdaj d skook mumkidag ch pi ap tahhadkam ch bihugig Am at wo meitto ihda kihhim
Sgewkdag ani ch wo lodait k skookam wo namkid 
Neh bo kaij g Jiosh
Hegam kokownal mo wehmaj hab junihim g pi apekam at wo si shoanid wehhejed am i neidok mamt mei
Idam o ga hu wabsh mehk gegok no pi sehbid mat wo nei g shoigdaj ch hab kaij 
Ih shoig
Ihda si gee sgewk kihhim mo e wepogid g Babylon at shai si shohtam ab bei g skook enamkidadag 
K g skakais id dahm jewed hab waap si shoani ch pi ap e tahtk wehhejed no pi hahawa pi hedai ha nolawt g hagagli
Pi oki hedai ha nolawt g haohlaga ch haplahdaga ch snamkig hohodai ch g snamkig halohbaga ch g mamskal ch g snamkig uhs
Nahnko haichu oki hab wua g alhuandi aagkaj ch snamkig uhs ch kohwli ch wainomi k ch snamkig hodaikaj
K oi wa pi hedai ha nolawt
Am o chum gagda hegai mo haschu am wehnads g haichu hugi ch nahnko mahs sap uhwchu ch nawait ch e koadam asaidi ch chui ch pilkani ch haiwani ch kahwal ch kakawyu ch kakalit ch nenehol ch chum hems g oodham dodakag
K pi hedai ha nolawt
K hab kaij idam skakais ab wui hegai kihhim 
Wehs hegai map ab si tatchua at huhug
Mkaisdag ch smkehgdag at im hu hab i e juh
Kupt pi dahm ep wo ha edagi 
Hegam mat se kakaisch am haichu gagdak atki ga hu wabsh mehk wo gegokk no pi sehbid g shoigdaj
Idam at wo si shoanid ch wo pi ap e tahtkkad  ch hab wo kaijchid 
Ih shai si shoig ihda si gee kihhim mat wa eda ab wo si skehg e enigadadch g sihbhaimagi ch swegi lohbakaj k ab hab wo juhkchid g ohla hehosimhuna ch skehg hohodai
T eda shai si shohtam wehs heb hu shul g ekaisdag 
Wehsijj oki ga hu wabsh mehk gegok hegam mo d hageegeejig an wapalko ch ed ch hegam mo an dadhaichug ch hegam mo d pion an wapalko ch ed ch wehs hegam mo ab behe g ekihdag ab ge shuhdagi t amjed
Am o meihim g kihhim ch g kuhbs am wuhshani
K wehs idam am neid ch si hihnk ch hab kaij Pi o hekid hema kihhim hab shai masma d gee kihhim  T idam ab hahawa iawua g jewed emoo ab k si skaidam hihnk ch si shoani ch hab kaij 
Shoig shoig ihda si gee kihhim
Ihda kihhim o wud mat ia se kakaisch hegam mo eedgid g wapalko
Shai si shohtam at wehs haichu heb hu shul ihda kihhim 
Neh bo kaij idam pi apekam hemajkam
Kut oi wa d wo si gee shehgigk an dahm kahchim ch ed mat i gei ihda pi apekam kihhim
Jesus chuhchai ch Jiosh haichu i tashogiddam ch wehs g Jiosh hemajkamga at wo si shehgigk
Jiosh at ab wo abch ihda kihhim g chuijig mo has ha juhkchkahim
Kut am hahawa hema i e chehgi g si sgewk anghil k am hema bei g hodai
Ihda hodai oki haas geej mo g si gee chuikud
T g anghil am daich ge shuhdagi ch ed k hab kaij 
Bat masma am wo si e daich ihda gee kihhim mat pi hekid hedai ep wo neidad
Hegam mumsigo mo ha gew g aalpa ch uhs kukuikud ch kohwli kukuikud at pi hekid am hu ep wo piast amai
Pi at hekid am hu ep wo e chikp g nahnko mahs chikpan amai
Pi amt hekid am hu wo chuad
Pi at hekid am hu ep wo e mehmheid g lalampa
Pi at hekid hedai am hu ep wo e hohont
Hegam mo d skakais iia o wa uukch g gewkdag wehsko jewed dahm
K wa ia ge has e wuihim g mamakai ch hekaj ha iattogid g hemajkam an wehs jewed dahm
T eda wehs huhug ihda 
Neh bo kaij hegai anghil
Kumtki skookam wo namkid g kihhim nat pi ia e koij g Jiosh haichu i tashogiddam ch Jiosh hemajkamga
Chum o hems d chuijigaj hegam mat gan hu aai jewed dahm e koij
