
Nt amjed hahawa haichu kah
K id hab kaidag mo shai mui hemajkam am neneok an dahm kahchim ch ed ch hab kaij 
Ab ach si has elid g Jiosh
Doibiadag ch ab has elidadag ch gewkdag o ab d amjedkamaj g Jiosh
Do wohokam ch sapekam g Jiosh lodaita nat pi skookam ab namkid ihda si pi apekam chehpaawi mo padchud g jewed heg hekaj etohntomdadag
Jiosh at skookam ab namkid nat pi ha kokda g piongaj 
K am ep Hihnk ch hab kaij 
Ab ach si has elid g Jiosh
Mei at ihda gee pi apekam kihhim
T g kuhbs ab amjed chum hekid am wo wuhshanid 
K eda an dahm kahchim ch ed daha g Jiosh ekownal daikud an
T ab wui i tohtonwua hegam gokko gamai giik geeged k ab si has elid ch hab kaij Pegih neh ab ach si has elid g Jiosh 
K ab hahawa hema neok miajed g Jiosh kownal daikud ch hab kaij 
Ab g wo si has i elid g Jiosh ch ab swohog elid ahpim piongaj ch ahpim wehs hemajkam mam hai d shas hahaichu ch hai pi d has hahaichu 
Ni hahawa ep kah mui hemajkam
K g haneoki hab kaidag mo g sgewk shuhdagi an med ch hab kaidag mat g tataniki ab si skaidam kop
Ha ani kah mo hab kaij 
Ab ach ihm g Jiosh no pi d si uhgk tkownalig ch uukch g gewkdag am wehs hemajkam ha dahm
Ab att wo si i shehgigk ch wo sap ttahtkkad ch ab wo si has i el g gewkdaj
E at ai mat ab wo i ha hemapai g ehemajkamga hegai mo kahwalkaj ab e chehgidch
T heg wo wa wepodagk mo g si gee hohnta
T g hemajkamgaj ab si e nahto wehhejed 
hab sha masma mat g wo kuntam ab si stohama wo e enigadad
Ihda lohba o wepogidas g sapekam haichu hab hajuni 
K hab kaij g anghil ab niwui An g oohan ihda Ab at wo i ha hemapai g ehemajkamga hegai mo kahwalkaj ab e chehgidch
Kut wo si shehgigk hab masma mamt wo si shehgigk am hagegosig ed g wo ha hohntam K hab ep kaij g anghil Id o d si swohokam Jiosh neoki Â Kunt am hahawa si i gei wecho k ab si has i el
K wabshaba hab kaij ab niwui Pi g hab masma ab si has nielid mani d Jiosh
Ab g si ihm g Jiosh
Dani wabsh piongaj hab masma mam ahpim mam ab swohochud hegai wohokam mat g Jesus am i emtashogi Neh bo kaij g anghil
K ihda wohokam d hegai mo ab amjed an uukch g eamichudadag g Jiosh haichu i tashogiddam
Nt hahawa ep nei g dahm kahchim
T i e kuhpio
K am hab chuig g stoa kawyu
K an ab da hegai mam hab aaga Wohokam
Heg o d hegai mo am sap ha lodait ch sap hab wua g cheggiadag
Wuhpuij o hab masma smahs mo ab mehmheihim
K mui gigiko an hab chuhchuig mooj an
An o hema oohadag g chehgig ab ab
K heg wai hejel smahch mo haschu wud
K g lihwaj d wabsh i ehed
Kum hab aaga Jiosh Neoki no pi g Jiosh am gahi wuhshanim neok ab twui
T g mui anghil am i oi hab masma mo g shondal k g stohta kakawyu ha chehchejch ch stohtam e eenigadadch
Ispahyo o ab i wuhshanis chinij amjed hegai Jiosh Neoki
T id heg hekaj wo ha gewito g jejewed k am hahawa sgewkam wo i ha wanim g wainomi usagakaj k skookam wo ha namkid hegam mo bagachud g Jiosh
Id at heg wo wa wepodagk mamt g uhdwis wo kehiwia
Ab lihwaj ab ch an kahioj an o id chehgig an oohadag Si Gee Kownal am Wehs ha Dahm g Kokownal 
Ni hahawa hema ep neid g anghil
Id o am kehk tash ch ed
K eda g uuwhig an nene hewel ch ed
K id ab ha wui si skaidam neok ch hab kaij Am g wo hihim k am wo i e hemapai mat g Jiosh am hab wo emjuni g si gee gegosig
T wo emgegos g pi ap hemajkam hachuhkugkaj
Kumt chum hems wo huh g hachuhkug g kokownal ch shondal hageegeejig ch shas hahaichu ch ep wo huh g hachuhkug g kakawyu ch hegam mo ha chehchejch ch hegam mo d nenehol 
Ni hahawa ep neid hegai sta Ehbidamakam mat wa heki hu in i wuhsh
Wehs g kokownal an jewed dahm at am i ha hemapai g eshondalig k am i wehmt g sta Ehbidamakam mat wo cheggia hegai mo g stoa kawyu cheshaj
Kut id g shondaligaj i wehmt
Kumt bei hegai sta Ehbidamakam ch heg ehp schu Iattomkam Haichu i Tashogiddam
Do ihda mo wa ha iattogid g shasig haichukaj hegam mo ab hab juhkch g sta Ehbidamakam cheposig ch hegam mat ab i shul wui g wepogidaj
Kumt ha ui hegam gohk k wabsh doakk am ha nehnich heg eda kahchki mo chum hekid meihim
Hegai mo wa g stoa kawyu cheshaj at ha kokda g hashondalig heg hekaj ispahyo mo wa kamshch ab echini ed
Kut g uuwhig am huh g hachuhkug k si skokwod
