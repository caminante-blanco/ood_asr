
Ni amjed hahawa hema ep neid g anghil
T id ab i hud dahm kahchim amjed k an uukch g yahwi id wehhejed sjuhk wag ch an uukch g chew e hukshchim wainomi
K am daha g Nehbig Hujud ch d ge Jiawul ch hab chehgig Satan
Tki g anghil an si wulshp  k am daich heg eda sjuhk wag k ab si yahwidad k ab ep si bidsh
T hab pi ab hu ep wo i wuhshani k pi ep wo ha iattogi g hemajkam am hugkam mat wo e ai g hemako mihl aahidag
Id at i dahm am hi wa ep wo shai e dagito pi shai tash
Kuni hahawa ep neid g kokownal dadaikud ch hegam mo an dadha
Idam amtki ab ha mah g gewkdag mat d wo uusagakamk
Am ani ep ha neid hegam mat e koij no pi am ahgachug hegai Jiosh haichu ahga mo g Jesus am ha tashogid
Idam at pi ab hu shai has i el g sta Ehbidamakam niis g cheposigajkaj ab hu e chechpos ekoka an o enohnhoi an
Jiosh at ab ha mah g apedag mat ab wo i wuwha muhkig amjed k am wo i ha wanimedad g hemajkam wehmaj g Christ hemako mihl aahid ab
Hegam mat wehpeg ab wo i wuwha muhkig amjed at wo si shehgigk ch wo si sap e tahtkkad ch pi am hu gahi ep wo wuwha g muhkig
Jiosh at hab wo ha juh mat d wo papalk ch d wo piongajk g alidag
Kut heg wehm am wo i ha wanim g hemajkam hemako mihl aahid ab
 T wabshaba pi koi ab hu uhpam wo i e chechegito hegam mo pi mahch g Jiosh am hugkam mat wo huhug g hemako mihl aahidag
Am i dahm g hemako mihl aahidag mtki ab wo i wuhshad g ge Jiawul amjed mam am kuhpch
Kutki am wo him k am ep wo ha iattogi g hemajkam an wehsko jewed dahm
Idam hemajkam at hai hab wo e aagad Gog Oodham ch hai hab wo e aagad Magog Oodham
Kut g Jiawul am wo i ha hemapai mat hab wo juh g cheggiadag
Kutki hab sha masma wo muijk mo g ood an shuhdagi bahsho  ch am wehskojed wo i e hemapad k an wo e keshwua ha wehgaj hegam mo d Jiosh hemajkamga ch am kih Jerusalem ch ed
T oi wa g mehi ab wo i hud dahm kahchim t amjed k wo ha hugio
Mt amjed g ge Jiawul am daich heg eda kahchki mo chum hekid meihim
Do ihda mei kahchki mamt am eda heki hu ha nehnich g sta Ehbidamakam ch schu Iattomkam Haichu i Tashogiddam
Idam atki ab wo nako g skook tash oidam ch chuhug oidam am i amjed ch chum hekid
Ni hahawa ep neid mo g si gee stoa kownal daikud am kehk
K ab daha g Jiosh
T g jewed ch dahm kahchim heb hu wohp ab amjed k pi hekid ep shai e neid
Kuni ha neid hegam mo d koi ch d nahnko i mahs hemajkam
Idam o am gegok wui g kownal daikud
Kut i e kuhkpio hegam oohana mo an oohadag g pi ap hachuijig
T am ep i e kuhpio hegai oohana mo am eda oohadag g e doibiakam hachechgig
T g Jiosh ha lodai g koi
Wehsijj at i wuwha ab ge shuhdagi t amjed ch ab hihaini t amjed an wehsko jewed dahm
T g Jiosh ha lodai heg hekaj mo haschu i pi ap has junihim
Pi o an hu oohanas g hachechgig heg eda oohana mo an oohanas g e doibiakam hachechgig
Kumt hekaj am ha shul heg eda kahchki mo meihim
Id at hab wo masmak mo g gokkokam muhkig
T g Jiosh am wo hugio g muhkig k am ep wo hugio amai mo am haichug g koi
