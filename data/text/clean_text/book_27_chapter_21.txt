
Ni hahawa ep neid g si wechij dahm kahchim ch si wechij jewed
Hegai wehpeg dahm kahchim ch wehpeg jewed at wa heb hu hihi
T g ge shuhdagi am wabsh i huhug
K ab i hudunihim g si Hekia Sapekam Kihhim dahm kahchim t amjed
Id atki g Jiosh nahto
K hab e aaga Wechij Jerusalem ch si e nahtokch am wehhejed g Jiosh alidag hab sha masma mat g wo kuntam wo si e nahtokch mat wo nam g wo ekunta
Ab o daha g Jiosh ekownal daikud ab
Kuni kah mo hab kaij Idani at g nikihdag ia i hud ha wui g hemajkam
Am ant ha wehm wo kihkad
Kut d wo nihemajkamgak
Am ant wo ha wehmajk ch d wo haJioshgak  ch ab wo i dagio g haohog ab hawuhpui ab
Pi at hedai haha wo muh o pi ap wo e tahtkkad o wo shoakad o wo tahtkkad g skook
Im at hu hab i e juh g hekiukam 
Neh bo kaij g Jiosh ch amjed hab ep kaij Idani ant am hahawa si wechij nahto wehs haichu ch hab ep kaij ab niwui An g oohan ihda wohokam mani mahgid
Wehs hemajkam at ab wo chum swohoch 
K hab ep kaij E at nahto wehs haichu
Ahni ani d alpha ch d omega
Id o hab d ahga mani si wehpeg ia haichug ch si ha oidch ia wabsh wo kia haichugk
Nt wo ha mah g pi ha huhugedam doakag hegam matp hedai wo tatchua hab masma mamt wo ha wasibi g tonkkoi g shuhdagi
Ab ant niwui wo i ha gawulkai mat d wo niaaligak hegam mat hedai i gewito g pi apekam
T wabshaba wo e nehnich mei kahchki ch ed g schu ehbidkam ch pi wohochuddam ch hegam mo loligog ch chum e uuwichud o chum e chechojchud ch ha muadkam ch totonto ch schu hihoinkam ch schu iattomkam ch hegam mo wabsh g oodham nahtoi ha jijoshchud
Hegai mei kahchki o d gokkokam muhkig 
Hema hegam wewaak anghil mat am uapa g si oidchkam shoigdag at am jiwia niwui k hab kaij Ab g i hihm
Nt am wo mchehgi hegam mo d hohnigaj hegai mo kahwalkaj ab e chehgidch  T g Hekia Sapekam Gewkdag ab si i niwehmt
T g anghil am i nibe k am niuapa si uhgk doag dahm k ab i nichehgi hegai hekia sapekam kihhim mo d Wechij Jerusalem
Id o ab hudunihim dahm kahchim t amjed ch d Jiosh nahtoi  ch si tonod g Jiosh tonligkaj hab masma mo hegai si skehg gai tondam hodai mo hab e aaga jasper
An kihhim wehgaj o hab chuig g uhgk kolhai
K id eda hab chuig g gamai gohk kihkijeg
K g gamai gohk anghil ab ha nuhkud g kihkijeg
An o kihkijeg t an hab chuig g hachechgig hegam gamai gohk dakam Tutuligo hemajkam
Waik kihkijeg o hab chuig an sialig tahgio ch waik an juhpin tahgio ch waik an wakolim tahgio ch waik an hudunig tahgio
K ihda kihhim kolhaidag o an hab junis gamai gohk hohodai dahm
K idam ha ab an oohadag g hachechgig hegam gamai gohk chuhchaij hegai mo kahwalkaj ab e chehgidch
Hegai anghil mo ab niwui neok o g ohla kuintakud uhs an uukch mat hekaj wo kuint g kihhim ch g kolhaidaj ch g kihkijeg
K ihda kihhim si sap schuhchpul ch haas uhgk ch haas chewaj mo hees i stadani
T g anghil am kuint
K d mihl hetasp siant mihya
T g anghil am ep kuint g kolhaidag
K d gohk siant gamai chuhdp tad uhgk
K hegai kolhai heg hekaj hab junis hodai mo hab e aaga jasper
K g kihhim d wabsh gai tondam ohla
K g shondaj id hekaj hab junis nahnko mahs si skehg hohodai
Wehpeg shondaj o d hegai hodai mo hab e aaga jasper
K g gokkokam d hegai mo hab e aaga sapphire
K g waikkokam d hegai mo hab e aaga agate
K g giikkokam d hegai mo hab e aaga emerald
K g hetaspokam d hegai mo hab e aaga onyx
K g chuhdpokam d hegai mo hab e aaga carnelian
K g wewaakkokam soam ch d hegai mo hab e aaga quartz
K g gigiikkokam d hegai mo ab e aaga beryl
K g humuktokam d hegai mo hab e aaga topaz
K g wehstmahmhokam d hegai mo hab e aaga chalcedony
K g gamai hemako d hegai mo hab e aaga turquoise
K g gamai gokkokam d hegai mo hab e aaga amedyst
K g gamai gohk kihkijeg d hegai hodai mo hab e aaga pearl
Wehsijj hegam kihkijeg o hab junis ab hehemako pearl amjed
K g kahya am kihhim ch ed d wabsh ohla ch am wabsh gai tonod hab masma mo g milihda
Pi ani shai hema neid g cheopi
Wehs g kihhim o d wabsh ge cheopi no pi an eda kihdag g Jiosh ch hegai mo kahwalkaj ab e chehgidch
Pi o an hu haichug g tash ch mashad
Jiosh o an wehsko tonlidch g kihhim heg wehm mo kahwalkaj ab e chehgidch g si gee egewkdagkaj
Hemajkam am jewed dahm at sap am wo hihimad id hekaj tonlig
T g kokownal am wo uapa g ekakaisdag
T g kihkijeg chum hekid ab wabsh wo kuhkpiokask
Pi at hekid wo schuchkagad
T heg hekaj pi ab hu wo i e kuhkp g kihkijeg
Si shas hahaichu am wehs jejewed ch ed at am wo uapa g ekakaisdag
T wabshaba pi am hu wo hiwgidask g suam haichu
T pi ab hu wo i wahp g schu iattomkam ch hegam mo hab junihim g sta edam haichu
Hegam at am wo wai wahpkad heg eda kihhim mo g hachechgig an oohadag heg eda mo g e doibiakam hachechgig an oohadag
Id o d oohanaj hegai mo kahwalkaj ab e chehgidch
