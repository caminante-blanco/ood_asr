
T am hahawa nichehgi g akimel hegai anghil
K id ab daiwuni heg amjed kownal daikud mo g Jiosh an daha heg wehm mo kahwalkaj ab e chehgidch
K hab d ahga ihda mo g Jiosh ab tmahkch g pi ha huhugedam doakag
Shuhdagi o si tohonnod hab masma mo g tondam hodai  ch an si eda med g kahya
K g doakag uhs ge aaijed shohshon ch an aai kehk ihda akimel ch an babhe hemho wehs mashad ab
K g hahhagaj d hakulaniga g nahnko mahs hemajkam wehsko jewed dahm
K pi an hu haichug hegai mo pi hohhoidachud g Jiosh
Am at wo haichugk g Jiosh kownal daikud
Kut an wo dakad hegai mo kahwalkaj ab e chehgidch
T g piongaj ab wo si has elidad  ch wo neidad g wuhioshaj
T g chehgigaj an wo oohadagk hakoka ab
Pi at dahm ep wo schuhugamk nat pi g tonlig aai wo wuhshanid ab amjed g Jiosh
Kut pi an hu wo haichugk g tash
T pi wo e tatchuad g lalampa
T g Jiosh hemajkamga am d wo kokownalk chum hekid
K hab hahawa ep kaij g anghil ab niwui Idam haichu ahga o woho
Kut wehsijj ab wo chum swohoch
Jiosh o wa ab ha mahkch g haichu i etashogiddam g Hekia Sapekam Gewkdag mat am wo haichu ha chehgi ch am ep nichehani mant am wo emchehgi hegai mat haschu has wo e juh shohtam Neh bo kaij g anghil
K g Jesus hab kaij Ab g wo i nikaiham
Shohtam ant wo jiwia
Jiosh at wo wa sha hoigeel hegam mat ab wo swohog el wehs ihda gam hu baich haichu ahga mo in oohanas Neh bo kaij
Kuni ahni John wehs kah ch wehs neid ihda mani in oohan id eda oohana
Am o wa kehk hegai anghil mo ab niwui neok
Nt ab i gei wecho k ab chum si has elid am i neidok k kaiok ihda wehs
K wabshaba hab kaij ab niwui Pi g am hab e juhni
Dani wabsh emwehm pion ahpim Jiosh haichu i tashogiddam ch wehs hegam mo ab swohog elid mo haschu an oohadag id eda oohana
Ab g has i elid g Jiosh 
K hab ep kaij ab niwui E o aihim mat wehs am hab wo e juh ihda map neid ch kah ch an oohan
Pi g am ehsto
Pi at hedai wo shai e nako mas am gawul wo e juh mat hekid wo e ai ihda
Hegam mo d p apekam at d wabsh wo pi apekamk
T hegam mo d sapekam am hab wabsh wo i chuigkad ch am hab wo wa junihid g sapekam 
K g Jesus hab kaij Ab g wo nikaiham
Shohtam ant wo jiwia k wo uad g nimahkigdag mant ab wo i ha mahkhi haas mat hedai hees haichu hab i juh
Ahni ani d alpha ch d omega
Id o hab d ahga si wehpegkam ch si oidchkam ch hab d ep ahga i shonkam ch i kuhgkam 
Neh no hig pi woho mat wo si sap e tahtkk ch pi wo si e el hegai mat g wehschugaj skehg wo wakonask Pegih mt hab wa masma wo si sap e tahtkk matp gam hu hab wo i e juh g pi ap emchuijig
Jiosh at ab wo emmah g apedag mamt ab wo koad g bahidaj hegai doakag uhs ch ab wo i wahp kolhai kihjeg t ab heg eda Wechij Jerusalem
Kumt wo si shehgigk
K wabshaba am jeg ed hab chuig hegam mo suam haichu hab wua ch hegam mo hab wua g hihoina ch stotontomkam ch ha muakam ch hegam mo jijoshchud g hemajkam haichu hanahtoi ch hegam mo shohhoid g haichu iattogi ch haichu ha iattogid
K hab kaij g Jesus Ahni ant am cheha g nianghiliga mat am wo emahgi ihda wehs ahpim mam am kawod e nanmek ch ab has nielid
Ahni ani d Davidbad amjedkam ch wepo masma mo g si smahs sialig huu 
Hekia Sapekam Gewkdag o ab i ha waid g hemajkam am gai ha wuhshanim hegam mo ab si has elid g Jesus Christ Idam o hab kaij Ab g wo behi g pi ha huhugedam doakag 
Kut wehsijj hegam mat ab wo kah ihda at hab waap wo chei Ab g wo behi g pi ha huhugedam doakag 
Pegih ab g wo behi wehsijj ahpim mam hedai i tatchua
Bo wa masma am emwehhejed mo g shonkam shuhdagi am ha wehhejed g tonkkoi
Se g wo nenoidk ahpim mamt ab wo i kah mamt pi am hu gawul wo juh ihda gam hu baich haichu ahga mo in hab chuig id eda oohana
Mui o haichu in oohadag g shoigdag
Kut id ab wo i wehnad g Jiosh g skook emnamkidadag mamtp ab haichu wo i wehnad hegai mo in oohadag
K in oohadag mach apedag matt am wo i wahp Si Hekia Sapekam Kihhim ed k wo huh g bahidag hegai uhs mo ab tchehgidch g pi ha huhugedam doakag
T wabshaba g Jiosh gm hu hab wo i juh g emapedag mamtp ahpim haichu gam hu hab wo i juh id amjed oohana
Hegai mo am smahch ch ahg wehs ihda o hab kaij Woho o wa
Shohtam ant ab wo i hih 
Pegih oi g
Ab g i hihm tkownalig Jesus
T wo wa semhoigeel g tkownalig Jesus k am wo emwehmajk
