
K hab ep kaij ab niwui Am g oohanid g ha wanimeddam hegam mo ab niihm ch am kihdag Ephesus t am
Ihda ha wanimeddam at am wo ha ahgi mani hab kaij 
Id o d haichu niahga ahni mani an ha uukch g sapkojed ninowikaj g wewaak huhuu ch an oimmed ha shahgid g wewaak lalampa
Smahch ani mam haschu hab junihim
Sap am chikpan ch am wabsh se bahbgi ch pi ab hu shai ha bahbgi hegam mo ab niwui gegok
Hai o hab chum kaij mo d nichuhchai
Kumt eda ha aappem k smai mo d wabsh schu iattomkam
Ab amt sbahbagi nako g shoigdag niwehhejed k pi shai haasa
Neh id o sta hohhoidama
K wabshaba haichu pi ta hohhoidama ab emab
Pi am ab hu nitatchua hemuch hab masma mam wa ged hu i heki hu
Am g wo i oidahim mamt heesko i e mehkod ab niamjed k gam hu wo sohhod g pi ap echegitoi mamt hab ep wo masmak mam wa heki hu
Mtp sha pi gawul wo i e juh nt gam hu wo i bei g emtonligga
Id am hi wa sap am hab junihim mam si pi hohhoid mo haschu sta edam hab junihim hegam mo am oid g Nicolas
Id o wa chum pi apko ha wanimed g Jiosh hemajkamga
Ahni ani hab waap si pi hohhoid ihda
Hekia Sapekam Gewkdag o am i maskogid g haichu niahga am emwui ahpim mam ab si nihiwig ch am kihdag ha eeda hegam wewaak kihhim
Kumt wehsijj ab wo kaihamad
Ab ant wo ha mah hegam mat gewito g pi apekam g apedag mat ab wo huh g bahidaj hegai uhs mo ab ha mahk g doakag ch am kehk Jiosh oidag ed 
K hab ep kaij ab niwui Am g oohanid g ha wanimeddam hegam mo ab si nihiwig ch am kihdag Smyrna t am
Id at am wo ha ahgi mani hab kaij 
Id o d haichu niahga ahni mani si wehpeg ia haichug ch si ha oidch ia wabsh wo kia haichugk ahni mant muh k ep i wuhsh ab muhkig amjed
Smahch ani mam e kudut
Dam hi wa chum shoigkam iia ch wabshaba d skakais am Jiosh tahgio
Smahch ani mo hai si pi ap has emahg g Tutuligo
Idam o hab e elid mo d Jiosh hemajkamga ch eda wa chum pi woho no pi d wabsh Jiawul hemajkamga
Pi g am wo shai ehbidad mamtp haschu i skook ab wo nako
Neh mt wo emkuh
K wabshaba d wabsh Jiawul chioida ihda
Kut am wai wehstmahm tash hab wo mahsk ihda emkudutadag
Am amt wo hihimad ewohochudadag oidch am hugkam mamt hekid wo i koi
Kunt ab wo emmah g pi ha huhugedam doakag hab masma mamt g gihko wo mah hegai mat wo ha gewito
Hekia Sapekam Gewkdag o am i maskogid g haichu niahga am emwui ahpim mam ab si nihiwig ch am kihdag ha eeda hegam wewaak kihhim
Kumt wehsijj ab wo kaihamad
Hegam mat wo gewito g pi apekam at pi wo ai g gokkokam muhkig 
K hab ep kaij ab niwui Am g oohanid g ha wanimeddam hegam mo ab si nihiwig ch am kihdag Pergamum t am
T id am wo ha ahgi mani hab kaij 
Id o d haichu niahga ahni mo g niispahyo ge aaijed muukasig
Smahch ani mo g Jiawul himdag si sgewkdag amai
M eda ab wabsh kia snimahch ch e ahg
Hegai mo d Antipas ch ab si sniwohokamchud at wa e muhkid amai
Kumt eda wa pi shai nidagito
K wabshaba am haichu d hegai mani pi hohoid am emshahgid
Am o hai emwehmaj ch am hab wua hegai mat wa haschu ha mashcha g Tutuligo idam Balaambad ch Balakbad
Idam at wa ha mashcha mat wo huh hegai haichu hugi mo wa ab e toid g hajijoshchuda ch ehp mat hab wo wuad g stohntom haichu
Id o wehs d pi apekam am nitahgio
Am o hai ep emwehmaj mo g Nicolas mashchama ab swohochud
Gam g hu wo sohhod ihda pi apekam
Nt wo emcheggia heg hekaj ispahyo mo ab i wuhshanis nichini amjed mamtp pi am hu wo i e apech
Hekia Sapekam Gewkdag o am i maskogid g haichu niahga am emwui ahpim mam ab si nihiwig ch am kihdag ha eeda hegam wewaak kihhim
Kumt wehsijj ab wo kaihamad
Ab ant wo ha mah hegam mat wo gewito g pi apekam hegai pi ta behima haichu hugi mo hab e aaga manna Ab ant ep wo i ha mahkhi idam g stoa Hodai
T hegam ha ab an wo oohanask g wechij chehgig
T hegam wo wai heheejel smahchk g chehgig mat hedai i bei 
K hab ep kaij ab niwui Am g oohanid g ha wanimeddam hegam mo ab si nihiwig ch am kihdag Thyatira t am
T id am wo ha ahgi mani hab kaij 
Id o d niahga ahni Jiosh alidag mo g niwuhpui hab masma tonod mo g nahda
K g nitahtad hab masma tohonnod mo g dahpiunas kohwli
Smahch ani g sapekam emchikpan pihk emelidadag emwohochudadag ch emhemajimadadag ch embahbgidadag
Baich am hab i e junihim iai idani
K wabshaba am haichu d hegai mani pi hohhoid am emshahgid
Am am wabsh hiwgid hegai uwi mo e wepogid g Jezebelbad ch hab e aaga mo d Jiosh haichu i tashogiddam
Id o ha mashcham g niihmdam mat am hab wo junihid g pi apekam haichu ab aai e wehm ch ep wo koad hegai haichu hugi mo ab e toid g hajijoshchuda
Ab ant wa hees i mah g tash mat gam hu wo sohhod g pi ap echegitoi
K wabshaba pi hohhoid mat wo dagito g pi apekam
Kunt heg hekaj hab wo juh mat wo mumku k wo woiwua
T hegam chechoj mo am wehmaj wohppo am wehmaj ep wo e shoigch
Shohtam ant hab wo juh ihda heg hi wa matp gam hu wo sohhod g pi ap echegitoi
Nt wo ha kokda g mahmdaj mat wehs g niihmdam wo smai mani smahch g hemajkam hachegitoidag ch hatatchuidag
Ab ant wo emnamkid heg hekaj mam haschu has i junihim
Haijj ahpim Thyatira t am hemajkam amt pi am hu i oi ihda pi apekam mashchamadag k pi mai hegai mo haijj hab aaga Jiawul si sjuhk saagi haichu Pi ant ab hu baich haichu swehch wo emmohtoi
Mt wabshaba hemho wa wo swihnam uukchid hegai mam haschu i edgid ch ab wo ai mant wo uhpam jiwia
Niohg Jiosh at ab nimah g gewkdag mant wehs sgewkam wo ha dahmkad g jejewed ch wo ha padch g pi apekam kokownaltalig
Kunt ab wo ha mah ihda gewkdag hegam mat wo gewito g pi apekam k am hab wo junihid g nitatchui ch ab wo ai mant ep wo jiwia
T am niwehm wo ha dahmkad g jejewed
Kut am ha wehhejed wo mahsi g hoigeidadag hab masma mat g smahs huu
Hekia Sapekam Gewkdag o am i maskogid g haichu niahga am emwui ahpim mam ab si nihiwig ch am kihdag ha eeda hegam wewaak kihhim
Kumt wehsijj ab wo kaihamad 
