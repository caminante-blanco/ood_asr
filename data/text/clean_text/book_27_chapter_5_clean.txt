
Ni haha wabsh neid
Kuki an uukch g holiwek oohana sapkojed enowi ed hegai mo an da kownal daikud t an
K wehsko oohanas ab ab ihda ch wewaakpa ab si bidshpi ch cheposidas
Neid ani ehp g si sgewk anghil
K heg si skaidam amog ch hab kaij Doho am hugkam apedag mat wo e nako mat wo wantsh g chechposig k ab wo i kuhpio ihda oohana 
T wabshaba pi hedai e cheh an dahm kahchim ch ed ch in jewed dahm ch am jewed wecho mat wo e nakog k wo kuhpio k an wo i nei eda g oohana
Ni heg hekaj si pi ap nitahtk ch shoak
K hab hahawa kaij hema hegam geeged ab niwui Pi g am shoakad
Neh Mawid Namkam at gewito g pi apekam k hab wo e nako mat wo wantsh g wewaak chechposig k ab wo i kuhpio g holiwek oohana
Bo masma hab chuig mo hab masma oohadag mo id ab d Judabad amjedkam ch d ep Davidbad amjedkam 
Kuni hahawa neid hegai moki hab ahg
K eda ihda Mawid Namkam hab masma ab i e chehgidch mo g kahwal mad ch atki heki hu e muhkid k idani am kehk si eda g kownal daikud
K an wehgaj gegok hegam giik haichu dodakam ch hegam geeged
K hegai mo kahwalkaj ab e chehgidch wewaak aag ch wewaak wuhpui
Idam wewaak wuhpui o hab d ahga mat ab amjed i hih g Hekia Sapekam Gewkdag k an wehsko neid ch nuhkud g Jiosh nahtoi
T am hih hegai mo kahwalkaj ab e chehgidch k am bei g holiwek oohana ab sapko nowij ab hegai mo ab da kownal daikud t ab
T ha hekaj ab wui i shul hegam giik haichu doakam ch hegam gokko gamai giik geeged
K idam wehsijj ge ahlipa ch ohla hohashahaa
K hegam ha eda hohashahaa sap uhw shuhdagi ch id d hahoigeidahuna g Jiosh hemajkamga
K am hema aaga g wechij nei
K g hanei hab chuig 
Ahpi ap gee apedag mapt wo e nakog k am wo bei g holiwek oohana k wo wantsh g chechposigaj napt pi e muhkid k hekaj ab uhpam i ha ui g hemajkam am wehhejed g Jiosh
K g mui d wehsko dakam hemajkam ch d nahnko kaidam neneokdam ab wehs jejewed ha amjed
Bapt ha juh mat wehs d wo papalk ch ab wo ihmad g Jiosh ch d wo kokownalk wehsko jewed dahm 
Nt am hahawa nea k ha kah mui mihl anghil
Idam o an wehgaj gegok g gee kownal daikud am ha wehm hegam giik haichu doakam ch hegam geeged Â ch si skaidam nee hab masma 
Hegai mat kahwalkaj e muhkid o ab ab ulini mamt am wo i kei wehs haichu dahm k ab wehs wo mah g skaisdag ch haichu amichudadag ch gewkdag ch ab has elidadag ch hehgchulidadag ch hoigeidadag 
Kuni ha kah g wehs haichu doakam an dahm kahchim ch ed ch an jewed dahm ch am jewed wecho ch am gee kahchki ch ed
Wehs idam o am nee hab masma 
Do ha wuikam g Jiosh heg wehm mat kahwalkaj ab e chehgidch mamb ab wo si pihk e elidad ha wui ch ab wo si has ha elidad ch ab wo ha hehgchulidad ch ab ha wui wo dagitokchid g egewkdag chum hekid 
Tki hegam giik haichu doakam ab wohokamchud k hab kaij Am o wa woho ihda T g geeged ab i shul wecho k ab si ihm
