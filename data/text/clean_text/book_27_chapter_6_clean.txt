
Ni ab neid hegai mo kahwalkaj ab e chehgidch
Kutki hema gam wantsh hegam wewaak chechposig
K hema hab kaij hegam giik haichu doakam Ab g i hihm  K g neokij hab sha kaidag mo g tataniki
Nt hahawa ep chum nei
Tki g stoa kawyu am hema i wuhsh
Kuki ab hema cheshaj ch g gaht ua
Mt g gihko an hab juh mooj an
Ge oki gewkdag ch am i wuhsh mat wo ha gewito g hemajkam
Kutki am hahawa ab kuhpio g gokkokam cheposig hegai mo kahwalkaj ab e chehgidch
Kuni kah g gokkokam haichu doakam
K hab kaij Ab g i hihm  Tki ab hema ep i wuhsh g kawyu k ge swegi
K ab hema cheshaj
Kumt ab mah g gewkdag mat hab wo juh g cheggiadag an jewed dahm mat g hemajkam wo aai e kokda
Kumt g gee ispahyo ab mah
Tki ab hahawa i kuhpio g waikkokam cheposig hegai mo kahwalkaj ab e chehgidch
Kuni kah g waikkokam haichu doakam
K hab kaij Ab g i hihm Nt chum nei
T g schuk kawyu ab i wuhsh
K hema cheshaj ch g pisaltakud ua
K am hema neok ab ha shahgid hegam giik haichu doakam ch hab kaij T wo si snamkigk g haichu hugi
Mt chum hems wo ha namkid g enahtoi am chikpank hemako tashkaj mamt wo ha nolawt g al hemako swehch pilkani o g waik swehch siwahyo
Mt wabshaba pi wo shohbi g manjeki ch nawait 
Tki gam hahawa wantsh k kuhpio g giikkokam cheposig hegai mo kahwalkaj ab e chehgidch
Ni kah g giikkokam haichu doakam
K hab kaij I hihm  Nt ab i chum nei
Tki g skohmagi kawyu ab i wuhsh
Kuki hema cheshaj ch hab chehgig Muhki
Kuki ab si mia oidch him hegai mash hab e aaga Jiawul Kih
Mtki idam ab ha mah g gewkdag am dahm g hemako tahpani mo giikko e tahpanch ¼ ihda jewed
Kutki ha kokda cheggiadag ch ed ch g bihugigkaj ch mumkidagkaj
Tki g mischini haichu doakam hab waap hai wo ha kokda
Tki gam hahawa ep wantsh k kuhpio g hetaspokam cheposig hegai mo kahwalkaj ab e chehgidch
Kuni neid ab wecho g iagchulidakud g hadodakag hegam matki e koij heg hekaj mo am ahgahim g Jiosh haichu ahga ch pi shai dagito g haichu e ahga
Idam o si skaidam hihnk ch hab kaij Si sgewkam kownal ch si sapekam ch si swohokam hees at wo i tashk mapt haha wo ha lodai g hemajkam an jewed dahm k ab wo ha mah g skook namkidadag heg hekaj mat tkokda 
Mt ab hahawa wehsijj i ha mahkhi g stohta liliwa k hab ha ahg mat wo shaal baich i e uhulinihogid k ab wo ai mat wehs wo e koij hegam ha wehm pion ch hawepnag mat ha wepo masma wo e koij
Tki gam hahawa ep wantsh k kuhpio g chuhdpokam cheposig hegai mo kahwalkaj ab e chehgidch
Tki am shai si uugij g jewed
Kutki g tash ge chuku hab masma mo g skowk schuk ikus
Kutki g mashad wehsko ge wegih hab masma mo g ehed
Tki g huhuu i shul ab dahm kahchim amjed an jewed dahm hab sha masma mat g pi bakam suhna wo i shul ab ejehj amjed mat g sgewk hewel wo si uugij
Tki g dahm kahchim ab wabsh i huhug hab sha masma mat g tapial wo i e holiwkad k ged hu wo e cheh
Tki wehs g dohdaag ch g al siiskod jejewed am shuhdagi ch ed gam hu gawulko i e uhul
Ni ha neid matki wehs chum e eesto g hemajkam chum hems g kokownal ch si shas hahaichu ch shondal hageegeejig ch sgewpkkam ch hegam ehp mo d shoigkam ch hegam mo d nenehol
Am atki chum e eesto chehcho ch ed ch am hohodai wepcho  ch ab si hihnk dohdaag ch hohodai wui hab kaijch Ab g wo i shulig tdahm mat pi wo tneidad g Jiosh
Oi g wo teesto ab amjed hegai mo kahwalkaj ab e chehgidch mat pi wo skookam tnamkid
E o aihim g lodaita tash
Kutt pi wo shai tnako matt ab wui wo gegokiwua 
