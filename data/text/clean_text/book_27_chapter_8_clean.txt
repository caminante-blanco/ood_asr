
Tki am hahawa wantsh k kuhpio g wewaakkokam cheposig hegai mo kahwalkaj ab e chehgidch
Kuki gam hu wabsh i pi shahmuni an dahm kahchim ch ed am hui eda hugkam ohla
Kuni haha wabsh ha neid hegam wewaak anghil moki am gegok Jiosh tahgio
Mtki idam ab i ha mahkhi g wewaak kukuikud
Kuki am kehk g iagchulidakud kownal daikud baich
Tki heg wui am hema ep jiwia g anghil k g ohla haa ua
Kumtki am eda gee toi g sap uhwchu mat ab wo i wehnad g hahoigeidalig g Jiosh hemajkamga k am wo iagchul Jiosh wui
Kutki g anghil mehi g sap uhwchu
Tki g kuhbs ab amjed am uhgk i chesh wehnadk g hahoigeidalig g hemajkam
Tki am hahawa bei g mehi ab amjed g iagchulidakud heg hekaj ohla haa k am iawua jewed dahm
Kutki am shai si kop g tataniki k si skaidag
Kuki g wepgi an tohonnod ch g jewed si uugij
Tki hegam wewaak anghil mo ua g wewaak kukuikud am i e nako mat wo ku
Tki g wehpeg anghil am si kuhu g ekuikudkaj
Tki g chea ch mehi wehnadch g ehed ab i e iawua an dahm g jewed
Kutki hemako tahpani mei g jewed mo waik e tahpanch â…“
Kutki g kukui hab waap masma haas meitto
Tki g washai wehs meitto
Tki g gokkokam anghil am hahawa epai kuhu g ekuikudkaj
Tki am haichu e daich ge shuhdagi ch ed ch hab sha mahs mo g ge gee doag ch meihim
Tki hemako tahpani mo waik e tahpanch g ge shuhdagi wabsh e ehedch
Tki haakia ep koi g haichu doakam am ge shuhdagi ch ed ch haakia ep wachkk g wapalko am shuhdagi ch ed
Tki g waikkokam anghil am hahawa ep ku
Tki g gee huu ab i gei dahm kahchim t amjed k hab masma meihim mo g kuhchki ch maish g hemako tahpani mo waik e tahpanch g aakimel ch shohshonkam shuhdagi
K hab chehgig ihda huu Ssiwkam
Kutki g hemako tahpani mo waik e tahpanch g shuhdagi wabsh ge siwa
Tki mui hemajkam koi chum iik ihda shuhdagi no pi si ssiw
Tki g giikkokam anghil am hahawa epai kuhu g ekuikudkaj
Kutki g hemako tahpani mo waik e tahpanch g tash ch mashad ch huhuu ge chuku
Kutki heg hekaj haas huhug g hatonlig ch haas tash pi tonod tash oidam ch chuhug oidam
Nt am hahawa ep i nen k kah
Kuki si skaidam hab kaij g baag an uhgk daadch Eh si sta ehbidama
Dat wo si sta ehbidamak am ha wehhejed hegam mo an kih jewed dahm mat ab wo kaida g kuikud ab ha amjed hegam waik anghil mat am ep wo kuhk 
