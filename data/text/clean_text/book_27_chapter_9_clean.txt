
Tki am hahawa ep kuhu g hetaspokam anghil g ekuikudkaj
Kuni neid g huu
Tki id am gei jewed dahm ab dahm kahchim t amjed
Kumtki ab mah hegai yahwi mo heg d wuikam wag mo pi hebai hug
Kutki ihda huu am kuhpio hegai wag
Tki g kuhbs hab masma ab i wuhsh mo ab amjed g si gee nahdakud
Kutki g tash tonlig wabsh wehsko chuku heg hekaj kuhbs ab amjed g wag
Tki g geeged shosho ab i huhud amjed g kuhbs an dahm g jewed
Kumtki ab ha mah g gewkdag mat skookam wo ha juh hab masma mo g nanakshel
Kum hab ha ahg mat pi wo kookam has juh g washai ch kukui ch wehs haichu wuhshanig
Hegam atsh wo wai skookam has ha juh hemajkam mo pi ab hu cheposidas ekoka ab heg hekaj Jiosh cheposidakud
Kumtki pi ha hiwigi idam shosho mat wo ha kokda idam hemajkam k wabshaba wabsh wo skookam ha shoigch hetasp mashad ab
Kuki g skook ab amjed g hashoigchuda hab masma skook mo g nakshel kei
Kutki heg oidam hetasp mashad idam hemajkam wo chum si skoim k wabshaba pi wo koi
Kuki idam shosho hab mams mo hegam kakawyu mo e hekaj am cheggiadag ch ed
Kuki g hamohmi hab mams mo g uuwi hamohmi
K an hamohmi an wahpkch g ohla gigiko
Kuki g hawuhpiosha sha oodham hawuhpiosha mams
Kuki g hatahtami hab mams mo g mawid tahtami
Kuki g hababsho ab haichukaj mamaishch mo hab sha mams mo g wainomi koktoni
K g haaan hab sha kaidag mo g mui cheggiakud kakalit an wohpo mat wo ha cheggia
Kuki g habahbhai ch hauush hab mams mo g nanakshel hauush
K g ebahbhaikaj e nakog mat wo skookam has ha juh g hemajkam hetasp mashad ab
Kuki ep ge kownalig
K id am ha wanimed ch d hegai anghil mo nuhkud g sjuhk wag ch hab chehgig am tneoki ed Abbadon k ch am Greek haneoki ed hab chehgig Apollyon
K id hab d ahga Haichu Padchuddam
Tki am i huhug ihda wehpeg si sta ehbidam haichu
K id i dahm matki am hab ep wo e juh g gohk si sta ehbidam haichu
Tki g chuhdpokam anghil am hahawa epai kuhu g ekuikudkaj
Kuni kah mo ab hema neok ab chuhchpulij amjed hegai ohla iagchulidakud mo am kehk baich g Jiosh
K hegai mo ab neok hab kaij heg wui anghil mo d chuhdpokam ch an uukch g kuikud Ha g dagito hegam giik anghil mo am e wupulshch heg bahsho akimel mo hab chehgig Euphrates 
Mtki am i ha dagito idam giik anghil
Idam oki wa e nahtokch id si wehhejed ohla id si tash ed id si mashad ab ch id si ahidag ed mat wo ha kokda g hemako tahpani mo waik e tahpanch wehs hemajkam
Kum am niahgid mash d gohk siant miyohn idam mo g kakawyu ha chehchejch
Kuni am nitahgio neid g kakawyu ch hegam mo ha chehchejch
Kuki g hawainomi koktoni si swepegi ch ep soam ch hab masma schehedagi mo g dahm kahchim
K g kakawyu hamohmi hab mams mo g maipid hamohmi
K ab hachihchini amjed ab i wuhshani g mei ch kuhbs ch suam uhw
Tki g hemako tahpani mo waik e tahpanch g hemajkam e koij id hekaj waik haichu mo ab wuhshani hachihchini amjed
Kuki idam kakawyu hab waap sgewpkdag am ha bahbhai am
Habahbhai oki hab mams mo g kohkoi ch ab ge mohmi
K id hekaj skookam has ha wua
Kutki wabshaba hegam hemajkam mat an wih pi gam hu sohhod g pi ap echuijig k ab wabsh kia ha ihm g jijawul ch ab ep ha ihm g ejijoshchuda
Kuki eda ihda pi am hu haichu d i hawehmtadag
Hajijoshchuda o d wabsh haichu hanahtoi ch pi haichu neid ch pi haichu kah ch pi shai oiopo no pi d wabsh ohla ch plahda ch kohwli ch hodai ch uhs
Idam hemajkam atki pi shai dagito g emuadag ch ehihoina ch haichu ehsig ch hegai mo stohntom haichu wua aai e wehm
