
Neh bash kaij g Jesus ch am hahawa ha ahgid ihda wepogida ahga hab kaijch Matp hems hema hab i e ah mat am hig wo ge ei g uhdwis
T g piongaj an ge kolhaidad k heg ep nahto mat hekaj am wo i wuhshad g wadgaj k am i kei g uhgk kih mat heg amjed wo nuhkudad g eshaj
T gam hu hasko chihpia g enigakam k hai ha hiwigi g eoidag
T am i e ai mat g uhdwis wo bai
Kut am hema ahgi g epionag mat am wo him k ab wo bei hegai wadgaj mo ab d i chum wuikamaj g enigakam
Kut am him k am jiwia
T wabshaba hegam mo am nuhkud g oidag am wabsh be k am gewittan k hab ah mat gam hu wo hih
K am hu i hebai t am hema ep cheha epionag mat am wo hih
T am him k am jiwia
Kut am hab wai ep juh mat hab juh g wehpegkam k skookam juh g mooj k skookam has ah
T g enigakam am hema ep cheha g epionag mat am wo hih
T g nuhkuddam hab waap juh k mua
T g enigakam am hai ep ha cheha mat am wo hihi
T g nuhkuddam hab waap skookam ha juh k hai ha kokda
K am hema wiis ch d alidaj
T heg am cheha mat am wo hih hab elidch mat ab has wo i el
T wabshaba idam oidag nuhkuddam am wabsh e wehm neneok k hab kaij Id o d ihda mat ab wui wo i wuhsh g oidag
Tt hig wo mua
T d haha wo tenigak  Kut hab juh k mua k gam hu daich ab kolhai amjed
Neh m ant wo i emtashogi mat has wo e juh g oidag enigakam
Ab at wo i him k wo ha kokda hegam mat am chum ha nuhkudach g eoidag k am hai ep wo ha nuhkudach
Pi amki shai amichud mo has d ahga ihda wepogida ahga mo an hab chuig Jiosh oohana ed 
Kihtdam at wo hema sohhod g hodai
T wabshaba id d wo si shas haichu hodaik am hakihta wehhejed
Id o hab d ahga mat si skehg haichu hab wo juh g Jiosh 
Neh bash wabsh ha ahg hegam tuugchuga g Jesus nash pi chum sohhodamk
Kush heg hekaj an chum sbehimk mat wo kuh
K wabshaba muijj g hemajkam ab si has elid g Jesus
Kush sha gihug ch am wabsh i dagito k gam hu hihi hasko
Kumtsh am hahawa hai hab ha ah g Palasi ch Herod pionag matsh am wo hihi Jesus wui k wo neowin k wo haichu cheh mat heg ab wo abch
Kutsh am dada wui k hab kaij Ha mashchamdam smahch ach map sap d oodham ch wabsh chum hedai ha mashcham g Jiosh himdag chum as has wo chei hedai i
Pegih k am wo tahgi maps has elid g gee kownal lial kowlanta
No hig thiwgid g tchehanig ahchim Tutuligo matt wo ha namkid aha no pi thiwgid 
Sh wabshaba g Jesus am wa sha amichud mo g pi apekam hab elid ch hab ha ahg Ahpim schu iattomkam am wabsh chum heki snihimchudamk
Ab g wo hema nichehgid hegai lial mam hekaj ha namkid 
Kumtsh ab hema chehgi
Kush hab ha ahg Am g hig wo niahgid mo hedai wuhiosha ch hedai chehgig ab oohadag id ab lial 
Sh hab kaij idam Hegai mo d uhgchu tkownalig 
Kush hab hahawa ep kaij g Jesus ab ha wui Pegih ab g wo i dagito kownal wui hegai matp d enigaj k am epai wo i dagito Jiosh wui mo haschu d epai enigaj Kutsh wehsijj si has i el g neokij
Kutsh am hai dada Jesus wui hegam mash d Sajusi
K idam o pi d hawohochudadag mat g muhki ab uhpam ep wo i wuhsh muhkig t amjed
Kush hab kaij idam Ha mashchamdam Mosesbad atki an ooha hegai chehanigaj g Jiosh mo hab chuig 
Matsh g am oidchkam wehngaj hegai mat wo muh pi ha aalidagkch hemho wo wa bei g hohnigaj g ewehnagbad
Tsh g haaaliga hab masma wo e kuint mat d wo aalidajk hegai mat muh
Pegih k am hu hebai wewaak d ewepngam
Kut g si geechu hema hohnt g uwi k pi ab hu ha aaligat k muh
Kut g am oidchkam nawojij hahawa ep bei g hohnigaj k hab waap pi ab hu ha aalidt k hab waap muh
Kut ihda g oidchkam hab waap hohnt k hab waap muh pi ab hu ha aalidtk
Kut hegam hai hab waap wehsijj i hohntahim k hab waap koi pi ab hu ha aalidtk
K am hu i hebai t haha wabsh muh hab wa ehp ihda uwi
Pegih am g hig tahgid mas hedai d wo hohnigkad ihda matp ep wo e chegito g koi no pi wehsijj hohnigkahim 
Kush hab kaij g Jesus ab ha wui Pi am ap chegito nam pi pi shai mahch g Jiosh haichu ahga ch ep pi shai mahch mo hees i gewkdag
Woho at ab uhpam wo i ha wuwhas g koi
T wabshaba hahawa pi wo hohontad hab masma mo g anghil pi hohont
Mosesbad atki an ooha mash wa g Jiosh am e chehgid wui heg hekaj shai mash meihid ch pi meitto
Sh hab kaij g Jiosh 
Ahni ani d haJioshga hegam Abraham ch Isaac k ch Jacob
Neh id o hab kaij g Jiosh chum as heki hu koi no pi am e wehm ha nuhkud ch ab uhpam wo i ha wuwhas muhkig amjed
Pi amt wabsh woho wo i huhug am i kook matp g Jiosh d emJioshga
K heg hekaj pi shai woho hegai mam ahpim hab chum elid Neh bash kaij g Jesus
Kush am hema kehk g chehanig ha mashchamdam ch am ha kaiham
K eda tasho mo sap hab ha ahg g Jesus
Neh tsh hab i e ah mat ab hig epai haichu wo kakke ash hab kaij Shahchu o d si baiwechkim gee chehanigaj g Jiosh  Kush hab kaij g Jesus Si gee chehanig o d ihda 
Ab g wo si tatchuad g ekownalig Jiosh wehs eihbdagkaj ch id am wo chehgidch wehs edoakagkaj ch wehs echegitoikaj ch wehs egewkdagkaj
Id g ab wo si kaihamad ahpim mam d chum hemajkamgaj no pi pi hema ep d emJioshga
Neh id o d si gee chehanig
K id hab waap d si gee chehanig ch hab chuig 
Ab g wo si ha tatchuad g hemajkam hab masma mam has i masma ab hejel si e tatchua
Idam gohk o d si gee chehanig 
Kush hab kaij ihda Sap ap hab kaij tmashchamdam
M o wa woho mo g Jiosh si swohom d Jiosh ch pi an hu hema ehp
Kutt hemho wa ab wo si tatchuad g Jiosh wehs tihbdagkaj ch id am wo chehgidch wehs tchegitoikaj ch wehs tgewkdagkaj ch ab wo si ha tatchuad g hemajkam mach has masma ab hejel si ttatchua
Idam gohk o baich d i si haichu mo hegai chehanig matt g haichu tshoiga wo mua k am wo iagchul Jiosh wui k haichu si teniga wo i dagito am Jiosh wui 
Kutsh am i kah g Jesus mo sap hab kaij k hab epai ahg Pi apki shai mehk ab Jiosh kownaltalig amjed Kutsh amjed hahawa pi hedai shai nako mas ab hu haichu ep wo kakke
Kush am ha mashcham g Jesus gee cheopi ch ed ch hab kaij Am g wo oidahim mas hedai d wo Jiosh si Kehshak
Chehanig emmashchamdam o emmashcham matsh heg d wo amjedkamk hegai tkownaligbad mash hab chehgig David
Kush wa eda g Davidbad hab aaga nikownalig ch hab kaij g gewkdajkaj g Hekia Sapekam Gewkdag 
Bo Kaij g Jiosh ab nikownalig wui In g dahiwua sapkojed nihugid an
Kunt wo ha gewito g mobga mat ab wabsh wo mwechok
Neh namt hig sap wo ah mat has masma d wo Davidbad amjedkamk ihda mash d kownaligaj 
Sh muijj ab kaiham ch si sap e tahtk ch kah mo haschu ha mashcham
Sh hab kaij g Jesus Hegam mo d chehanig emmashchamdam o am si sapko dadhaiwup mam am e hehemapad ch si skehg e enigadad ch an oiopo no pi si tatchua mamt ab wo si has ha elidad
Se g wo nenoidad mamt pi hab wo masmak
Chum as si chew e hoigeidahun am emtahgio ch eda haichu saagi ha wohppoid hegam mo d heheejel wihpkam
T g Jiosh baich i skookam wo ha namkid heg hekaj pi ap hachuijig no pi wabsh pehegia e hoigeidahun 
Kutsh am dahiwua g Jesus miabidch g gee cheopi
K ab e toaw hegai lial mo hekaj e nuhkud g cheopi
Sh g Jesus am ha neid hegam mo am toaw
Kush g skakais shai si mumui am toaw
Tsh am hema jiwia g hejel wiikam oks k am hi wa al toa g gohk swepegchu
Sh g Jesus am ha ahgid g echuhchai Nehe hegam mo haichu sedgid o hi wa baich i mumui am toaw
T wabshaba ihda al oks baich i si haichu hab juh nat pi am al toa wehs hegai mo haschu al i edgid 
