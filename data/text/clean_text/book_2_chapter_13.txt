
Kutsh gam hu hahawa i wuwha idam Jesus ab amjed g gee cheopi
Kush idam hema hab kaij Nehe tmashchamdam shoo wai si geeged hohodaikaj in kihtas g gee cheopi ch si skehg hab mahs 
Kush hab kaij g Jesus Heuu nt wabshaba si shel wo emahgi mo e aihim mat wehs wo i e shul ihda 
Tsh amjed gam hu hejelko hihi wehmaj g Jesus k ab i chehchsh Olive Uus Kawulk t ab k ab dadhaiwua gee cheopi wui
Kutsh idam Peter ch James ch John ch Andrew ab i hihi Jesus wui k hab ahg Â Am g hig tahgid mas hekid am hab wo i e juh hegai map am tahgid
Kut haschu d wo chehgidak matt heg ab wo smahchk moki e aihim 
Kush am ha ahgid g Jesus Mt wo si se nenoidad mat pi hedai wo emiattogi
Mui at an wo i wuwha aahidag oidam k niwepo wo e chehcheg hab kaijch mo d Jiosh si Kehsha
Kut muijj ab wo sha wohoch
T g nahnko mahs hemajkam ch jejewed ab aai wo i e checheggia
Mt wabshaba pi wo e totods
Hemho at hab wo wa e juh hab masma
K wabshaba pi hab d ahga mat e ai mat wo kuhgit
An at muikpa wo uugij g jewed
T g bihugig an ep wo gei muikpa
Id at d wabsh wo shohshonajk g shoigdag nat pi baich wo i geeda
Kumt wo se neneidad namt pi wo emuu k wo emlodait k am ep wo emuapa kokownal ha wui heg hekaj mam ab nihiwig
Mt wabshaba am wabsh wo ha ahgi g haichu niahga
T an wehsko wo i e ahgahi ihda skehg haichu ahgaj g Jiosh mat koi wo kuhgit g jewed
Pi g has wo shai e tahkkad mams has wo chei mat hekid wo emuapa k wo emlodai
Hekia Sapekam Gewkdag at ab wo i emahgi mamt has wo chei
Hahaichu at wo emkokda
Kut ab ha wui wo emgagda chum hems g emwepnag o g emjehj o g emaaliga
Mui hemajkam at wo semkehidad nam pi ab nihiwig
Kumt wo sha e nakog k wo gahi wuwha g eshoigdag
T g Jiosh ab wo i emwahpki ekihdag ed 
Kush hab ep kaij g Jesus Am g wo amichud mamt haschu in wo neokchul Hegai kelibad Jiosh haichu i tashogiddam Daniel at an ooha mat g emobga am wo i kei g suam haichu ged hu si eda g gee cheopi
Kut hemho wa am haha wo ahhio dohdaag wui hegam mat ia wo haichugk Judea jewed ch ed
Kut pi hedai am hu wo shai chum i wah ekih ed k am wo haichu ui chum as hems imhab wo wai oimmedad ekih wehgaj o am wo chikpanad oidag ch ed
Sta at ehbidam wo mahsk am ha wehhejed hegam mat wo chuuchum mahmadk ch hegam mat wabsh wo kia wook g ali
Mt ab wo tahnid g Jiosh mat pi eda hab wo e juh ihda shehpiched
Baich at d wo i si gee shoigdagk mo pi hekid g hemajkam shai neid ch pi hekid hab masma ep wo nei
Pi at hedai wo e nako mas am gahi wo wuhsh matp tash wo hih
T g Jiosh heg hekaj wo i shopolkai am ha wehhejed g ehemajkamga
Pi g wo shai ha wohochud matp hema hab wo sha chei mo am hebai haichug g Jiosh si Kehsha
Mui at in wo i wuwhag k hab wo chei mo d niahni Jiosh si Kehsha o d Jiosh haichu i tashogiddam k am hab wo wuad g si shasig haichu mat hekaj wo i chum ha wanchshul g Jiosh hemajkamga matp wo e nako
Ni wabshaba am heki hu emahgid ihda mamt heg hekaj wo se neneidad 
Sh hab ep kaij T am wabsh wo i chum kuhgit hegai jewed shuhdgim shoigdag
Kut g tash tonlig wo huhug
T g mashad ep pi wo ha ton
T g dahm kahchim wo ugij
T g huhuu wo i shul
Kunt ab hahawa si smasma wo i hud chewagi ch ed ab Jiosh kihdag amjed ahni Jiosh si Kehsha
T am wo e maskogi g nigewkdag
Kunt wo ha cheha g nianghiliga mat ab wehs wo i ha hemapai hegam mant am i ha chuhcha mat wo e doibia
T am wo hihi imhab sial tahgio ch imhab juhpin tahgio ch imhab huduni tahgio k ch imhab wakolim tahgio k wo i ha hemapai
Nt wo haichu emmashcha heg hekaj suhna uhs
Mt wo smahchk mo g toniabkam e aihim mamt wo nei mat ab wo i iiwgi
Pegih mt hab waap wo smahchk mo e aihim mat wehs wo kuhgit mamt wo nei mat hab wo e juh hegai mani emahgid
Nt wo si shel emahgi mat d wabsh wo kia dodakamk hegam mat wo nei ihda mani emahgid mat hekid wehs wo kuhgit
Neh wehs at gam hu hab wo i e juh ihda Jiosh nahtoi mam in neid
T wabshaba g nineoki pi hekid gam hu hab wo i e juh 
Kush hab ep kaij Heg o wai smahch niohg Jiosh mant hekid ep wo jiwia
Pi o hedai ep smahch chum hems g anghil nih ahni mani d hi wa chum alidaj
Kumt wo si se neneidad ch ab wo neidachugad nam pi pi mahch mas hekid wo i k ihda
K hab sha masma am emwehhejed matp hems hema wo ha hiwigi g ekihdag g epionag k wo ha cheha mat has wo masmak hehemako k g kihjeg nuhkuddam ep wo cheha mat wo si se neneidad k gam hu hahawa mehk jewed wui wo hih
T idam chum hekid wo se neneidad no pi pi mahch mas hekid ep wo jiwia
Pegih mt ahpim hab wa masma wo se neneidad
Pi o ta machima am emwehhejed mas hebai hab wo i e juh g tash an aai jejewed dahm mant hekid wo i uhpam jiwia
Kuni wehs hab sha ahgidamk mani haschu hab emahg mat hab waap wo se neneidad 
