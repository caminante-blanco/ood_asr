
K eda gohk tash am wiis matt wo wuhshad g tshohshon hadoibiadag
Kush idam uugchu papal ch chehanig tmashchamdam am chum e nakog mas has hui masma saagim wo bei g Jesus k wo mua  ash am wabsh aai e ahgid Hi wa pi am hu heg eda mat ia wo e hemapadch g hemajkam id hekaj piast
T wo am hu e babgachud k wo tcheggia 
Tsh am hu hebai am dada hegam Jesus Bethany t am
K am hema d kihkam mo hab chehgig Simon ch wa chum mumku heg hekaj mo g chuhkugaj wabsh muhkhim
Id atsh ab i ha waid k ha gegos
Sh am dadhak ch e gegosid
Tsh ab haha wabsh hema i wah g uwi g si snamkig sap uhw shuhdagi waigchugch am al stoa hodai haa ch ed
K hab e aaga spikenard ihda shuhdagi
Kutsh am si hai g al haa k an wehs iawua Jesus moo dahm
Kutsh hai babgat am i neidok matsh has e juh k sjuujpij e wehm neneok ch ash hab kaij T wabsh heki e wua ihda snamkig haichu
Eda atp hui chum waik siant pihsh wo nam sha e gagdak
T heg wo e hekaj ha wehhejed g shoigkam Neh bash kaij ch si skehid g uwi
Kush oi wa hab ha ahg g Jesus Pi g am wo shai kehid ihda uwi
Si at skehg haichu hab juh am niwehhejed
Chum o hekid ia emshahgid g shoigkam
Kumt wabsh chum hekid wo i ha wehmt
Kunt ahni hi pi tash ia hu wo emshahgidk
T ihda uwi hab juh mat haschu i e nako mat am heki hu sap juh nichuhkug g nimuhkig wehhejed
Nt wo si shel emahgi mat am wo e ahgahid mat haschu has nijuni mat hebai wo i e ahgahid g skehg haichu ahgaj g Jiosh 
Kutsh am ha hekaj ha dagito g Judas Iscariot k gam hu hih uugchu papal ha wui hab ahgk matsh hegam ha wui wo gagda g Jesus
Sh am si shohhoid ch kah idam mash has i kaij ash ab si ahgid matsh wo namkid
Kutsh am hahawa si i e nako g Judas matsh hebai wo sapek
Kutsh ab ha wui wo gagda
T am hahawa sap i e ai hegai tshohshonbad hadoibiadag piast
K id eda pi e koa hegai pahn mo jewajidas
K d wehpeg tash mat eda wo e kokda g kahwal mahmad
Sh g Jesus chuhchai ab wui hab kaij Bahp hab elid matt am wo huh g hadoibiadag gegosig 
Kutsh am hahawa gohk hab ha ah Am amt wo hihi Jerusalem wui
T ab hema wo himad g cheoj ch wo waigchugad ab haa t ab
Kumt am wo i oi
T am hu hebai wo him k am wo i wah hema kih ed
Kumt hab wo chei ab kihkam wui Neh smahchimk o g tmashchamdam mas an hebai i ha wiis matt wo wuhshad g tshohshon hadoibiadag  Kut am wo hema emchehgi g kih
T id gan hu hakih dahm hab wo chuigk ch wo geejk ch am wo apchudask
Kumt an haab wo i apech g tgegosig 
Kutsh wa woho am hihi idam gohk k ged hu dada kihhim ch ed
Tsh wa woho sap am hab e juh mash has i ha ahg
Kutsh am i apech g gegosig
Tsh am i hud
Tsh am hahawa dada hegam Jesus k am hu dadhaiwua k e gegosid
Sh hab haha wabsh kaij g Jesus M ant wo si shel emahgi mat oi am hab wo e juh mamt hema wo nigagda ahpim mam ab si niwecho e mashcham 
Kutsh wehsijj pi ap e taht k gan hu hab i cheiatahi Ih hi wa pi ahni 
Kush hab kaij g Jesus Heg at hab wo juh mat hedai am niwehm wo wakch g chemait hidod ch ed
Bant masma wo nimuhkid mo has masma heki hu oohanas Jiosh oohana ed mat g si Kehshaj wo e muhkid
T wabshaba wo si skookam e namkid hegai mat wo nigagda
Baich at wo i chum sapek heg wehhejed mat hems wabsh pi wo chum mahsi 
Sh am wabsh kia e gegosid
Tsh g Jesus am bei g chemait k ab hoigeel g Jiosh k am hahawa i hahain k an i ha mah k hab kaij Oi g wo huhgi ihda
Do nihonshpadag 
Tsh am hahawa bei g tahsa k ab ep hoigeel g Jiosh k ab ha mah
Kutsh wehsijj ab ih
Kush hab ha ahg Do niehed ihda nawait
Id ani hab ahgch hab kaij mant wo nimuhkid am emwehhejed
T g niehed wo e iawua
T g Jiosh heg hekaj am hab wo juh hegai mo wa hab kaij matsh hab wo emjuni
Ia o i sape
Kunt pi hekid emwehm hab ep wo juh ihda k wabshaba emwehm wo si shehgigk Jiosh kihdag ed 
Neh kutsh am hahawa kuhgit am hema ahgk g mihshmda nei k am i wuwhag k gam hu hihi Olive Uus Kawulk wui
Kush hab ha ahg g Jesus An o oohanas mo hab kaij g Jiosh 
Nt wo hiwigi mamt wo mua g kahwal ha nuhkuddam
T g kahwal wabsh aai wo wohp
Neh id o d haichu wepogida ahga ch hab d ahga mamt wehsijj wabsh wo nidagito k gam hu aai wo wohp mant hekid wo nimuhkid
Kunt wabshaba ep wo nichegito k gam hu wo hih Galilee wui
Mt am haab wo ninei 
Kush g Peter hab kaij Ahni ant hi pi hekid wo shai mdagito chum as wehsijj wo mdagito idam 
Sh hab kaij g Jesus ab wui Nt wo si shel mahgi mat koi gokko wo kuhu g chuchul id i chuhug ab kupt eda heki hu waikko hab wo wai chei map pi shai nimahch 
Kutsh am wa si e gewkai g Peter ash hab si kaij Pi ant hekid hab wo shai chei manis pi mmahch chum anis wo nimuhkid mwehm Kush wehsijj hab waap kaij
Kutsh ged hu dada heg ab oidag mo hab e aaga Gethsemane
Sh pi am hu ha wehmaj g Judas Iscariot
Kush hab ha ahg g Jesus Ia g hu wo i dadhak
Nt ahni am baich wo i him k wo nihoigeidahu  Bash kaij ch am ha uuk g Peter ch James ch John
Tsh idam gam hu oi
Kush smasma si pi ap e tahtk g Jesus ch si e kudut  ch hab kaij ab ha wui Ab at wabsh i si nishuhd g pi ap tahhadkam ch snimukima tahhadchud
Ia g wabsh wo dadk ch wo haichu si nenashanad 
Kutsh am dadhaiwua
Tsh g Jesus gam hu hahawa him k am i gei jewedo k hab kaij ab Jiosh wui Niohg wehs haichu o pi shai hasig am mwehhejed
Pt wo e nako mapt im hu hab wo i juh hegai si skook shoigdag mo ab niwui him
Kuni eda tatchua mat ahpi g mtatchui hab wo e juh 
Tsh am hahawa uhpam ep jiwia ha wui hegam waik
Kush am kohksh
Sh hab kaij ab wui g Peter Simon pi aptki shai e nako maps am hu i hemako ohla ab wo snenashank  ch ab wehs ha wui hab kaij Si g wo haichu nenashanad ch ab wo tai g Jiosh g gewkdag mamt pi am hu wo shul pi apekam ch ed
Chum am hi wa g sapekam hab elid ch eda pi e nakog 
Bash kaij ch amjed gam hu hahawa ep him k heg hab kaij ab Jiosh wui matsh wehpeg  ch am hahawa uhpam ep jiwia ha wui
Kush ep si kohksh ch pi shai nenashani ch pi shai mahch mas has wo chei ab wui
Ash d i waikkokam tsh am ep jiwia ha wui
Kush ep si kohksh
Kush hab kaij Kumtki ep kohk k e uhulinihogid
T eda e ai mamt nigagda k am wo i nidagito ha wui g pi apekam hemajkam ahni Jiosh si Kehsha
Oi g wo wahpamigi
Tt wo hihi
Neh ia at hu jiwia hegai mat nigagda 
Sh am wabsh kia neok
Tsh am jiwia g Judas
Kush shai si muijj am wehmaj haijj g iispapayo uhukch ch haijj g uus
Idam atsh g uugchu papal ch chehanig tmashchamdam ch geeged am ha cheha matsh am wo hihim k wo bei
Kush eda g Judas heki hu ha ahgid idam mo am wehmaj matsh ab wo chintad g Jesus kahmaj ab
Tsh hab masma wo smahchk mat hedai an wo bei
Tsh am wabsh i chum jiwia g Judas k wabsh shel i hih ab Jesus wui k hab kaij Nimashchamdam Neh bash kaij ch ab chintad
Tsh ab hai hihim k an bei g Jesus k gan hu si swihnam uukch
Kutsh hema hegam chuhchaij am i wuhshad g eispahyo k ab si gehg g neholigaj g uhgchu pahl k an si hikuch g nahkaj
Sh g Jesus hab ha ahg idam hemajkam Wehs tashkaj ani am dahiwup ch ha mashcham gee cheopi t am
Kumt pi an hu nibe k wabshaba hahawa ia dada an uhukch g iispapayo ch uus mamt wo nibei
Pegih bat wa masma an heki hu ooha g kekelibad Jiosh haichu i tashogiddam mant hab masma wo nibehij mat g pi ap hemajkam Neh bash kaij g Jesus
Kutsh am hahawa wehsijj wabsh i dagito hegam chuhchaij k gam hu si aai wohp
Sh an hema oidahim g Jesus ch d wabsh wechij oodham ch heg wai sawanokaj e hobinodch
Kutsh an chum bei g shondal
Tsh am wabsh i dagito g esawano k gam hu si meh ab wabsh i sdahpkch
Kumtsh am i bei g Jesus heg kih wui uhgchu pahl
Kush eda am e hemapdahim g uugchu papal ch geeged ch chehanig tmashchamdam
Sh g Peter ga hu wabsh mehkjed ha oid ch am i wah kolhai ch ed
Sh am ge nahdch g shondal
Kush am ha wehm e huhkalid g Peter
Kush eda idam e jehnigiddam am i chum haichu gahg mat ab wo abch g Jesus mat heg hekaj wo mua
Muijj ash ab haichu chum abchud mash pi shai woho ch oi wa pi shai e wepo haichu ahg
Kutsh am hahawa hai gegokiwua k hab kaij  Kah ach mo hab kaij
Nt wo padch ihda gee cheopi mat g oodham hab juh k hema ep wo nahto waik tash ab mat pi d wo oodham nahtoik  Kush idam hab waap pi shai e wepot g haichu haahga
Kutsh g si uhgchu pahl am i kekiwua ha shahgid k ab kakke g Jesus Napt pi am hu has wo shai chei id amjed mo haschu ab mabchud idam 
Kush oi wa pi am hu has shai ha kaij g Jesus
Kutsh ab ep si kakke Nap hab e elid map ahpi d Jiosh alidag matp am tdahm wo e kei 
Kush hab kaij g Jesus Dani ahni
T g Jiosh am wo e chehgi mo ab si has nielid an sapkojed ehugid an nidahshk ekownal daikud ed
T ab wo i e ai mant ab wo i hud chewagi ch ed k am ep wo jiwia jewed dahm
Kumt wehsijj wo smai mani d Jiosh si Kehsha 
Kutsh g uhgchu pahl ab si wantsh g eeniga hab elidch mo pi ap neok k hab kaij Pi ach hedai ep shai tatchua mas am wo ah g chuijigaj
Am am wa kah g pi kehg neokij
Shahm i elid 
Kush wehsijj hab kaij matsh ab moht g chuijig am hugkam mat hemho wa wo e muhkid
Kutsh haijj ab si siswuimad g Jesus
Mtsh ab hahawa si maishk wuh g wuhpuij k ab si shonikkash ch hab ahg Am g hig tahgid mas hedai ab mshonikka Tsh g shondal am hahawa be k ab si skapnim shonikkash
Sh eda g Peter am daha kih bahsho
Kutsh am hema jiwia g uwi piongaj g uhgchu pahl
Sh am daha g Peter ch e huhkalid
Tsh id ab si i neid k hab kaij Ahpi ap ep wehmaj hegai Jesus 
Kutsh pi mahch k e ah g Peter hab kaijch Pi ani shai mahch ch pi amichud maps haschu hab ahg neh k gam hu ha hekaj hih mash am hai gegok kolhai kihjeg t ab
Kush eda kuhu g keli chuchul
Tsh am ep cheh g Peter hegai hapionag k hab kaij am ha wui hegam mash an gegok Id o d ep hema hegam Jesus  Kutsh ep pi e edagi g Peter
Kutsh shai haas sh hegam mash an gegok hab ep kaij ab wui Pi g shai pi e edgid
Dapki woho hema hegam Jesus napki pi ahpi hab waap d Galilee t am oodham 
Kutsh g Peter am ha hekaj si ha ahgi Pi ani shai mahch ihda oodham mam an aaga
T g Jiosh wo si nijehkaich mantp emiattogid 
Kutsh am ha hekaj gokko kuhu g keli chuchul
Tsh g Peter am wabsh si i chegito mash wa hab kaij g Jesus Koi at gokko wo kuhu g chuchul kupt eda heki hu waikko hab wo chei map pi shai nimahch Tsh wabsh wohoi pi ap e taht k sjupij shoak
