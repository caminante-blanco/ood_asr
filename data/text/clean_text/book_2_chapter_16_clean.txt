
Kud am bij g shahwai machd eda tmihshmad
Kutsh am hahawa hihi g Salome ch Mary Magdalene ch hegai hema Mary k am ha nolawt g si sap uhwchu matsh hekaj wo huhu g muhki
Wabsh i sialim mo e aihim g domig tsh gam hu hihi idam hihaini wui k am neneokhim ch hab kaij Kus hedai twehhejed gam hu wo i nuichkwua hegai hodai mat ab hekaj e kuh g cheo Tsh ab i chesh g tash matsh eda ged hu dada
Tsh chum nei matsh heki hu in hu hab i e nuichkwua
Tsh am i wahp
Kush inhab hema dak ch hab sha mahs mo g wechij oodham
Sh g enigaj wabsh si stoa
Kutsh si e totods g uuwi
Sh wabshaba hab ha ahg Pi g am wo shai e totodsid
M ani wa smahch mam g Jesus chuhkug chum gahghim
Am g wo neid mo pi ia hu haichug iia mat ia e woi
Uhpam at ep i wuhsh muhkig t amjed
Kumt gam hu wo hihim k wo ha ahgi g chuhchaij chum wa g Peter mat uhpam e chegito k gam hu wo hih Galilee wui
Mt gm hu wo hihim k am haab wo nei Neh bash kaij g anghil
Kutsh i wuwhag k gam hu uhpam wohp pi hedai shai ha ahgidch wohg oidch nash pi si e totodsid
Pi atsh wa koi mahsi domig tash matsh eda e chegito g Jesus
Tsh ab i chesh g tash
Kutsh amjed am i e chehgi Mary Magdalene wui si wehpeg
Dash ihda matsh wa ab amjed i ha wuwhas g wewaak jijawul
Kutsh am hahawa ha wui hih g Mary hegam mash am wehmajkahim g Jesus
Sh eda am si pi ap e tahtk ch shoani idam
Kush hab ahg matki e chegito
Sh wabshaba pi shai wohochud
Sh am i dahm hai gam hu hasko hihimad ch d gohk
Tsh g Jesus gawul masma am i e chehgi ha wui
Kutsh idam am uhpam ep hihim k ged hu wehs ha ahgi g chuhchaij
Kush pi shai ha wohochud
Tsh am hahawa i e chehgi g Jesus hegam ha wui gamai hemako echuhchai
Sh idam am e wehm e gegosid
Tsh am sha kehel nash ge ha wohochud hegam mash neid mo d doakam Â ch hab hahawa ha ahg Am g wo aai hihim k am wo i ha ahgidahi wehs hemajkam ihda skehg haichu ahgaj g Jiosh ab niamjed
Kut heg wo e doibia matp hedai wo i swohochud k wo e pahl wako
T wabshaba ab wo moht g pi ap echuijig k ab wo ai g pi ha huhugedam shoigdag matp hedai pi ab hu wo wohoch
T wo tashok mo hedai ab nihiwig nant pi ab wo ha mah g gewkdag
Kut am wo i ha wuwhasidad g jijawul niwehhejed ch ep wo neneokad g gawul kaidam neokikaj mat pi hebai mai
Kut pi has wo e juh matp wo ha taht g kohkoi o atp wo ihed g hialwui
Kut an wo ha taht g kokodam
T wo doda 
Kutsh am i haas ha wehm neo g Jesus k am i dahm hahawa uhgk i e bei dahm kahchim wui k ga hu sapkojed dahiwua eohg Jiosh hugid ab
T idam gam hu aai ha ahgidahi g hemajkam g skehg haichu ahgaj g Jiosh
Kut g Jiosh si shasig haichu hab ha juni mat hekaj wo smahchk g hemajkam mo d wohokam g haichu haahga
 Kutsh am hihi g uuwi k am ha ahgi idam Peter mat haschu kah
 Tsh heg i dahm g Jesus am hahawa ha cheha g echuhchai mat gam hu wehsko wo i ahgahi g skehg haichu ahgaj mat g hemajkam ab wo swohochud k wo e doibia
