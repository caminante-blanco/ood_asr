
Sh am hu i hebai sh g Jesus am ep ha mihshmad ge shuhdagi hugid an
Kush shai si mui hemajkam an wehgaj
Tsh heg hekaj gan hu i chesh g Jesus wahlko ch ed k an dahiwua k amjed ha mashcham
Sh hegam gan hu wabsh gegok shuhdagi hugid an
Kush mui haichu ha tashogid g wepogida ahgakaj ab amjed g Jiosh kownaltalig
Id ash d haichu ahgaj mo hab kaij 
Am ant hees wo i emtashogi g Jiosh kownaltalig wepogidch mat hema an i chum gantad g ekaichka eoid ed
T hai gan hu wabsh shul wohg ch ed
T g uuwhig am dada k koito
Kut hai gan hu wabsh shul waw t ab mo pi geej g jewed k ab ha hekaj hi wa chum i wuhsh no pi pi an hu juhk g jewed
T oi wa hekid ab i chesh g tash
T ha hekaj wabsh gaksh no ge mehk tatk
T hai gan hu wabsh ep shul shai ch ed
T oi wa hekid ab i geege g shai k wabsh ha kokda
T pi ab hu ha kait
T wabshaba hegam mat gan hu shul moihuna ch ed an i wuhshani k ab kait
Hai atp hems waikko wehstmahm ab kait k hai ep chuhdpo wehstmahm ab ep kait k hai siant ab ep kait
Neh am g wo i oidahim ahpim mam kah ihda 
Neh bash kaij g Jesus ch amjed am hahawa i e hejelkai
Kutsh ab wui i hihi g chuhchaij hai ep ha wehm k ab kakke A tt has masma wo sha amich g haichu wepogida ahga 
Kush hab kaij ab ha wui Nt wo emahgi mo has d ahga no pi g Jiosh emhiwgid mamt wo smai hegai mo hemu am maskogid ab amjed g ekownaltalig
Ni wabshaba heg wai ha ahgid haichu wepogida ahga hegam mo pi ab hu wohochudamk
T hab pi wo amich haichu ab amjed g Jiosh kownaltalig chum as wo haichu neid k wo haichu kah
T g Jiosh pi gam hu hab wo shai i juh g pi ap hachuijig heg hi wa mat ab wui wo i e nohnogi 
Kush hab ha ahg g Jesus Mui ani haichu chum emahgid g haichu wepogida ahgakaj
Kumki eda pi amichud
Nt hemho am wo wa emtashogi
Hegai haichu eshdam ani wepogid hegai mat an wo ahgachugad g Jiosh haichu ahga
K g kaichkaj d Jiosh haichu ahga
Id at am wo chum e ei oodham amichudadag ed
K eda hai g haiibdag skawpk hab masma mo g wohg
T g Jiawul am wabsh spehegi wo ha wohppoi mo haschu i kah
K hai g haiibdag hab sha masma mo hebai pi geej g jewed ab waw t ab
T idam wo si shohhoi Jiosh haichu ahga ab kaiok k wabshaba pi wihnam ab hu wo bebhe k ch ab hi wa al hees wo swohochudad
T ab wabsh wo i chum hih g aappema
T ha hekaj wabsh wo tai i shul
K hai g haiibdag hab sha masma mo hebai sshaig  no pi e shaijidch heg hekaj kudutadag ch skaisdag ch stahhadkam
Kut pi haichu hab wo juh am Jiosh wehhejed
K hai g haiibdag smoik hab masma mo g moihuna
Kut ab wo kaiha g Jiosh haichu ahga k am wo si i nuhkud eihbdag ed k gam hu wo i ha ahgidahi g hemajkam k haakia ab wo wai ep ha baiha Hai atp hems waikko wehstmahm wo i ha baiha k hai chuhdpo wehstmahm k hai siant ab ep wo i ha baiha 
Kush hab hahawa ep kaij am ha wui Wohokam o wepogidas mo g lahmpa tonlig
Namt hig wo ehsto g lahmpa ab mehidk aha namt an wo dai mat hebai wo emtonlidch
Pegih mt hab wa masma pi wo chum ehsto g wohokam
Wehs at wo se mai matp haschu chum e ehstokch
Am g wo i oidahim ahpim mam kah ihda 
Sh hab ep kaij am ha wui Am g wo samichud mam haschu i kah
Mamt has i masma sbaama ab wo haichu ha mah hedai i t hab masma ab uhpam wo i e nodagi haichu ab emwui ch atp hems gam hu baich i
Hegam mat sap wo hekaj g eapedag at baich ep wo i nei
T hegam mat pi ap wo hekaj wabsh wo heb hu wua 
Sh hab ep kaij g Jesus Jiosh kownaltalig o heg wepogidas matp hems g oodham am gantad g haichu kai eoid ed
k am haha wabsh nenida heekia i tash
T g eshaj am i wuhshani k hahhagt k ab hahawa mudadagt k ab kait
K eda pi mahch g oodham mo has masma hab e wua  no pi g haichu kai wabsh hejel ab i wuhshani ab jewed t amjed
T am wabsh i chum bai
Kut am ha hekaj ha cheha g echikpandam mat wo hihk k wo i baiha 
Kush hab ep kaij Am ant baich wo i emtashogi g Jiosh kownaltalig am wepogidch g haichu kai
Neh heg am eesha mo al chumaj  ch oi wa am wo wuhshani k haas wo i geeda mo g sehheg uhs
Tp hems heg ab an wo koksht g uuwhig
Pegih t hab wa masma wo gee i geeda g Jiosh kownaltalig chum as al chum wo shonwua 
Neh bash masma heg wai hekaj am ha mihshmad wepogida ahga mat hees wo i samich
Tsh gam hu wo hihi g hemajkam
Kutsh am haha wabsh baich wo i ha tashogi g echuhchai g haichu eahga
Tsh gam hu si i juh
Sh hab ha ahg g Jesus Oi g wo
Ga att hu shuhdagi aigojed wo i chehchsh 
Kutsh am i ha dagito g hemajkam k ab i chehchsh wahlko ch ed wehmaj g Jesus
Kutsh eda am hai ep chum i ha oi g al wapalko
Tsh ab haha wabsh i meh g sgewk jegos k shai si hewed
Tsh g shuhdagi shai si uhgk hab i e juh k ged hu wabsh e was wahlko ch ed
Sh eda am wook ch kohsh g Jesus si baikko g wahlko
Kutsh am wuha g chuhchaij k hab ahg Nap pi has shai elid mattki wo wachkk 
Tsh am hahawa wamig k ab si wui neo g hewel ch shuhdagi k hab ahg Am g wabsh i dodolimat k haasa i hewed Kutsh ab wabsh si heweto k g shuhdagi gam hu wabsh i pi hoini
Sh hab hahawa kaij ab ha wui Pi g am wo haichu ehbidad ch ab wabsh wo nihiwgad 
Kutsh eda si sehbeni k wabsh ab aai i e kakke A kus hedai wud ihda oodham mat g hewel ch shuhdagi ab kaiha 
