
Kutsh gam hu dada miabidch mo am d Gerasa kihhim
Tsh ab wabsh i chum hud g Jesus wahlko t amjed
Kutsh ab hema nam g cheoj mash ab e ulish cheo ch ed mash eda ab d hihaini
Sh g jijawul an uukch ihda
Kush pi hedai e nakog mas wo mahshoch
Muikko amsh chum wulshshap g e hukshchim wapainomikaj
Sh wabshaba wabsh wanikumiak
Sh pi hedai e nakog mas wo shohbi nash pi shai si sgewk
Tash oidam ch chuhug oidam ash am ulinig hihaini ch ed ch am doag shahgid am hihnk ch e hikkumiak g hohodaikaj
Tsh am jiwia g Jesus
Kutsh mehkjed chehg k am med k ab i gei wui
k am si skaidam neok k hab ahg Nidagitoni ahpi alidaj g si Jiosh
Bani mahgid ab si ihmch g Jiosh mapt pi ia hu wo nihudawogad  Bash kaij nash pi g Jesus ab i swuhshdamk g jiawul id amjed oodham
Sh g Jesus ab hahawa kakke Shahp chehgig 
Sh hab kaij hegai oodham Bani chehgig Muichu nach pi muij  ch ab wui si e shoigchud mat pi mehk gam hu hab wo i ha juh hegam jijawul mo an uukch
Kush eda inhab shai si mui kokji e nuhkud kawulk huda
Kutsh g jijawul ab si tahni g Jesus Am g hig thiwgid matt am wo i wahp ha eda hegam kokji 
Kutsh ha hiwigi
Kutsh ab i wuwha heg amjed oodham k gam hu hihim k am i wahp ha eda hegam kokji
Kutsh idam am e totodsid k am agshp i wohp k ged hu shul ge shuhdagi ch ed k wachkk k ash eda am hu d i gohk mihl
Hegam mash am chum ha nuhkud atsh e totodsid k wohp k gan hu wehsko ha ahgid mat has e juh
Kutsh am himto g hemajkam sneidamk matsh haschu has e juh  k am hu dada
Kush am dak ch e enigadadch ch ash wabsh sape
Kutsh wehsijj si e totods
Hegam mash am neid atsh an i ha ahgidahi mat has e juh hegai mo g jijawul an uukch k am ep ha ahgi mat has e juh g kokji
Kutsh ab wabsh si sbahbagi i ahgi g Jesus g hemajkam Mapt gam hig wo i e mehkod ab tamjed 
Kush g Jesus an cheshajhim wahlko ch ed
Tsh ihda oodham mash g jijawul uukch ab chum ahgi Nt wo moi 
Kutsh oi wa pi hiwgid k ash hab wabsh ahg Pt wabsh wo wa hih am ekih wui k wo ha ahgi g enanaipijju mat haschu si skehg hab mjuni g Jiosh 
Kutsh gam hu hih ihda oodham k gan hu ha ahgidahi g hemajkam amai mash am d Wehstmahm Kihhim matsh hees gee haichu hab juni g Jesus
Kutsh wehsijj ab si has i e taht hegam mash kah
Kutsh an ep dadhaiwua idam Jesus wahlko ch ed k gn hu aigo i chehchsh
Tsh ab hema i hih g oodham k d haichu amai hacheopi ed ch hab chehgig Jairus
Tsh ab i hud g Jesus
Kutsh ab wui i gehsh  k hab kaij Si g snihoigeid
Nichehiaga o muhkhim
Pt am wo him k wo doaj  Kutsh am i chum hih matsh wo oi ihda oodham
Kush eda g hemajkam gan hu wabsh i si bihagch
Sh eda am hema haichug g uwi ch mumku gamai gohk aahidagkaj
Sh heg wehs oidam g ehedaj chum hekid jegwoni
Kush mui haichu nakog ab ha amjed g mamakai ch wabshaba wabsh baich i mumku
Kutsh g lialigaj huhug
Sh am hahawa i kah mash haschu has junihim g Jesus
Kutsh am sapkot matsh am wo jiwia wui
Kutsh ab oidk i him k an taht g wehschugaj  hab e ahgch Chum anis hems an wabsh wo taht g wehschugaj t wo niapet  Tsh ha hekaj am wabsh si huh g ehedaj
Tsh e taht mat apet
Kutsh g Jesus taht matsh g doajig gewkdag sha wuhsh ab ab k am ha hekaj i sikoliwua hemajkam ha wui k hab kaij Doht an nitaht 
Kush hema hab kaij g chuhchaij An o si i tbihagch g hemajkam
Kup haschu ahgch hab kaij Doht an nitaht 
Kutsh an i nenhoghim k ab i nei hegai uwi matsh an taht
Kutsh heg si e todsid k ab wui i gehsh k am ahgi mat doa
Sh hab kaij g Jesus Pegih niuwiga am apt wa doa nap pi ab si nihiwig
Gam g sap etaht k hihm k am wabsh sdoakad 
Kush am wabsh kia neok
Tsh am hai dada ab kihj amjed hegai Jairus k hab kaij Muh at g mchehiaga
Kupt haschu hig ahgk am baich wo i kudu g ha mashchamdam 
Kush wabshaba hab kaij g Jesus ab Jairus wui Pi g am shai has e tahtkkad ch am wabsh i nihiwgad  Bash kaij ch am hahawa ha ui g Peter ch James ch John k am i oi
Kutsh am hihim k ged hu dada mash am kih g Jairus
Kush am wabsh si snakosigam hab e wua no pi si shoani g hemajkam
Kutsh am i wah g Jesus kih ch ed k hab kaij ab ha wui Pi g am wo shoanid
Heg o wa wepo niwehhejed mo wabsh kohsh g chehia 
Kush wehsijj si skookam ash nash pi smahch matsh heki hu muh
Kutsh gam hu i ha wuhwhasid k am i ha ui hegam mash am wehmaj k am i wahp amai mash am woo g muhki
Tsh g jehjij am ep i ha oi
Tsh g Jesus ab bei nowij ab k hab kaij I wamigi chehia  Kutsh ab ha hekaj i wami g chehia k ab i hih
Kutsh si has i e taht g hemajkam
Sh hab kaij g Jesus Ab g wabsh mahki g chehia g haichu hugi Kutsh ab mah
Sh hab ep ha ahg mat pi hedai wo shai ahgi mat has e juh
Kush d gamai gohk aahidag ihda chehia
