
Kush pi shai tash amjed
Tsh mui am ep i e hemapai g hemajkam k ab kaiham g Jesus waik tashkaj
Sh hahawa pi an hu haichug mas haschu wo huh
Tsh g Jesus am i ha wai g echuhchai k hah ha ahg  Neh waik tashkaj o in wai twehmaj idam hemajkam ch heki hu wai pi haichu huh
Ni sha hoigeid
Tp hems haijj wo se chuhugi matp gam hu wo sha hihi pi haichu hugok 
Sh hegam ab i kakke Kuchs hebai hig wo ui g haichu hugi mat wehs wo ha aahe idam 
Sh ab ep ha kakke Heekia at am i wih g sismito 
Sh hab kaij Wewaak 
Jesus atsh am hahawa ha ahgi g hemajkam mat am wo dadhaiwua
Kush am dadhaiwua
Tsh am ui g sismito k ab hoigeel g Jiosh k am hahawa hahain k ha mah g echuhchai
Kutsh an i ha mahkhi g hemajkam
Kumsh am hi wa hai al toakch g waptopi
Kutsh ab ep hoigeel g Jiosh k am ha ahgi mat an ep wo i ha mahkhi
Tsh hab e juh
Tsh wehsijj hug k oi wa hi si skokwod chum as am hu hebai d i giik mihl chechoj ch muijj g uuwi ch aal
Tsh g Jesus chuhchai an i uihi g wihpiidaj mat am hui wewaak hoha wo ha shuhshud
Kutsh g Jesus am hahawa ha ahgi g hemajkam mat gam hu wo hihi
Tsh idam Jesus am ha hekaj i chehchsh wahlko ch ed k gam hu hihi mash am Dalmanutha chekshani k am i huhud
Kutsh am hai dada g Palasi k ab neowin g Jesus ch ab chum si chehani mat g si shasig haichu am wo ha chehgi matp woho d Jiosh si Kehsha
Kutsh g Jesus am si ihbuiwua k hab kaij Kus haschu ahgch ab nikakke idam hemajkam mant g si shasig haichu am wo ha chehgi
Si ant swohom hab wo chei mant pi am hu wo shai ha chehgi g si shasig haichu  Neh bash kaij ch am hahawa ha dagito
Kutsh an ep i chehchsh wahlko ch ed k gam hu aigo ep hihi
Tsh eda pi chegito idam mat wo ui g sismito
Kush hemako am kahch
Sh hab kaij g Jesus am ha wui Si g wo se nenoidk mat pi wo emcheawuagi g hajewajidakud hegam Palasi ch hegam mo ab si has elid g Herod 
Sh hegam chuhchaij am hahawa aaga ch hab kaij ab aai e wui Heg oki hekaj hab kaij mach pi ha sismitoga 
Kush eda g Jesus sha amichud mo has kaij ch hab ha ahg Pi amki koi amichud mani hees edgid g gewkdag ch hekaj am aaga mach pi ha sismitoga
Am am wa chum neid mant al hetasp sismitokaj ha gegos g hetasp mihl chechoj ch mui ehp
Pegih namt pi chegito  mamt heekia i hoha shuhshud k ui g wihpiidaj 
Kush hab kaij Gamai gohk 
Sh hab ep kaij g Jesus Kumt heekia i hoha shuhshud k ui g wihpiidaj mant al wewaak sismitokaj am ha gegos hegam giik mihl chechoj ch mui ehp 
Sh hab kaij Wewaak 
Kush hab kaij g Jesus Pegih mt wo chum smahchk mani hees i edgid g gewkdag ch hab wo samich mani pi heg hab ahg sismito ch wabshaba haichu chum emtashogid ch heg am wepogid g jewajidakud 
Kutsh gam hu dada Bethsaida t am k am i huhud
Kutsh g hemajkam am hema uapa g oodham Jesus wui mash pi nea k ab i e shoigch wui mat ab wo taht
Kutsh an bei g pi neadam nowij an k am i wanimed k gam hu i wuhshad ab kihhim t amjed k ab hahawa siswua wuhpuij ab k ab ep taht k ab kakke Shahchu ap hig neid 
Tsh ab i nen k hab kaij Neid ani mo an oiopo g hemajkam ch wabshaba hab sha mahs mo g uus wuhshanim 
Tsh ab ep taht g wuhpuij
Kutsh ab ep i nea
Tsh g wuhpuij am i apet
Sh hahawa wehs haichu si sap neid
Sh g Jesus hab ahg matsh gam hu uhpam wo hih ekihdag wui k pi am hu wo kia i wah kihhim ch ed
Kutsh gam hu hahawa hihi idam Jesus am hai ep ha wui g kihhim am miabidch g Cesaria Philippi kihhim
Kush g Jesus ab ha kakke ch hab kaij Am g wo niahgid doho nielid g hemajkam 
Kush hab kaij Haijj o hab melid map d hegai Johnbad mo chum tpahl wapkonahim ch haijj hab ep melid map d Elijabad o hema i ehp hegam kekelibad Jiosh haichu i tashogiddam 
Sh ab ep ha kakke g Jesus Kum ahpim hig hedai nielid 
Kush g Peter hab kaij Dap Jiosh si Kehsha maptsh ab wo i wuhsh si haichu wehhejed 
Kush hab ha ahg mat pi hedai wo shai ha ahgi hemu mo hedai wud
Neh tsh am i amjed am hahawa haichu ha mashcha ab e amjed hab kaijch mat hemho wa mui wo e shoigch g Jiosh si Kehsha
Kutsh pi ab hu wo tatchua g geeged ch uugchu papal ch chehanig tmashchamdam k am wo i dagito mat wo emuhkid
Tsh amjed d wo i waik tashk tsh ep wo echegito
Neh sh id am si tasho ha ahgid
Kutsh g Peter im hu goolko i be k ab si sgewkam neok wui hab kaijch mat pi woho hab wo e juh
Kutsh wabshaba g Jesus ab haab i kekiwua ha wui k ab epai si sgewkam neo ab wui g Peter hab kaijch Pi g shai nishohbid
Do wabsh hejel hab melida ihda
Kup ab wui kehk g Jiosh hab elida hab masma mo g ge Jiawul 
Sh eda muij g hemajkam an ha wehgaj
Kutsh ab i ha waid k hab ha ahg Mamtp am wo soidam g nihimdag k hemho wa gam hu wo dagito g hejel etatchui k ahni nitatchui hab wo junihid niwehhejed e shoigchudch
Heg at wo wa wepok mam ab mohto g kots ch ab ab wo e muhkid
Pi amt wo heki wua g edoakag mamtp wo hekaj am niwehhejed
Heg at wo heki wua g edoakag matp hedai wo chum sdaad
Pi at haichu wehhejed wo skehgajk matp g oodham wehs wo bei mo haschu i tatchua id dahm jewed k wabshaba pi wo e doibia
Pi o an hu haichug id dahm jewed mas heg hekaj wo e doibia g oodham
Mui hemajkam at wabsh stahhadam hab wo junihid g pi apekam ch wo pi emhaichuchudad
Kumt wabshaba ahpim pi wo si e elidad nihekaj ch hekaj g nimashchamadag
Nt ahni hab waap pi wo si nielidad emhekaj mant hekid ia ep wo jiwia
Idani at ab niab si stondam wo e chehgidad g niohg gewkdag
T g mui anghil niwehm ab wo i hihi 
