
Neh bash kaij g Jesus ch hab ep kaij Nt wo si shel emahgi mo ia hai haichug hemu mat pi koi wo koi k hoip nei mat baich i sgewkam inhab wo i e juh g Jiosh kownaltalig 
Kush am d i chuhdp tash amjed
Tsh g Jesus ab i ha wai g Peter ch James ch John
Kutsh idam am wehmaj ab i chehchsh hema uhgk doag t ab k ged hu dada k haha wabsh nei
Tsh am gawul e juh g Jesus
Tsh g wehschugaj hab e juh mash si stondam stohta mo pi hebai haichu hab masma
Kutsh ab haha wabsh i e chehgi g Elijabad ch Mosesbad k am wehmaj neneok g Jesus
Kutsh si e totods idam Peter
Tsh g Peter wabsh kohsh k daiwuni k hab kaij ab wui g Jesus Tmashchamdam sape oki mach ia haichug
Tt ia waik wo ha chuhcha g al chechopi matt hekaj ab wo si has emel ahpi ch Mosesbad ch Elijabad 
Tsh an hahawa si ha ehkaj g chewagi
Tsh g Jiosh neoki ab kaida chewagi t amjed k hab kaij Jesus o d si nitatchuidch nialidag
Heg amt ab wo si kaihamad 
Tsh am hahawa i chum nenhog hegam Peter
Kush hegai wai Jesus hejel am kehk
Sh pi am hu haichug hegam gohk
Sh ab hahawa i huhudkhim doag t amjed
Sh ab si ha chehani g Jesus ch hab kaij Pi g am hedai wo shai ahgid mamt haschu i nei nt hoip kia am uhpam i wuhsh ab muhkig amjed ahni Jiosh si Kehsha 
Kutsh wa woho hab e juh k wabshaba hejel am aaga mas has d ahga ihda mo hab kaij matsh am uhpam wo i wuhsh muhkig t amjed
Am hu hebai sh hab kaij ab wui g Jesus Neh bo cheche hegam chehanig tmashchamdam matsh ia wehpeg wo e maskogi g Elijabad
Tsh g Jiosh si Kehsha ia haha wo e maskogi
Pegih t haschu ahgk pi ia wehpeg mbaich e maskogi hegai Elijabad 
Sh hab kaij g Jesus Hema at woho wehpeg wo e maskogid k hab wo masmak mash wa g Elijabad ch wehs haichu wo i apech
Kunt wo emahgi mat wa woho heki hu jiwia
T wabshaba g hemajkam am wui hab juh g pi ap etatchui mo hab masma an oohanas Jiosh heki hu oohana ed mat hab wo e juh
K an ep oohanas mat ep wo nishoigchud k wo sniohhod ahni Jiosh si Kehsha 
Sh ged hu ha aihim hegam mat am wih
Kush mui hemajkam am oiopo
Sh hai d chehanig tmashchamdam ch am ha neowin hegam mat am wai wih
Tsh g hemajkam am i nei mo ab him g Jesus k si sap i e taht k ab i wohp k ab nam
Sh g Jesus ab ha kakke hegam echuhchai mat am wai wih Shahchu am ha wehm aaga 
Kush am hema g oodham hab kaij ab Jesus wui Neh ia ant heki hu chum uapa g nialidag mwui no pi g jiawul an uukch ch pi hiwgid mas wo neo
Hebai atp am si has tahtchud ch i wuhppa
K g totshagi i chechshshaj chinij ab
K g etahtami si kuhm ch ab wabsh wo i si gewka
Kuni heki hu am chum ha ahgid idam mat gam hu hab wo i juh g jiawul
T pi e nako 
Sh hab kaij g Jesus am ha wui Shoo wai pi geej g emwohochudadag
Shahag wepo mant tash ia wo emwehmajkad ch ab wo emnakogad mat hekaj wo i geeda Sh hab hahawa kaij heg wui oodham Ab g i bekai niwui 
Kutsh ab hahawa i bei wui
Tsh ab i nei g Jesus
Kutsh g jiawul ha hekaj i wua g ali
Kutsh am gehsh k am si banimmed jewedo
Tsh g totshagi i wuhsh ab chinij ab
Jesus ash ab hahawa kakke g ohgaj K hekid i amjed hab masma ihda 
Kush hab kaij g ohgaj Gd hu wai ealijk amjed o hab masma
Muikko o wai chum smuamk ch am wuhppa shuhdagi ch ed ch am nahda ch ed
Si g snihoigeid k i wuhshad maptp wo e nako 
Sh g Jesus hab kaij Maptp ahpi wo e nako k ab wo i nihiw
Pi o haichu shai wihnk am niwehhejed maptp ab wo nihiwgad 
Kush hab kaij g ohgaj M ani wa hees ab chum mhiwig
Oi g i niwehmt
Nt baich ab wo i mhiwgad 
Tsh eda ab aaijed i wohp g hemajkam an ha wehgaj
Kush hekaj se hohtkid g Jesus ch si skehel g jiawul k hab ahg Dagitoni g ali ahpi jiawul k pi dahm an hu ep wo shai uukchid 
Tsh am si skaidam hihin k ab si sgewkam e ugij g ali
Tsh am hahawa dagito
Tsh hab wabsh e juh mat muh g ali
Sh g hemajkam hab kaij Muh atki  Tsh wabshaba g Jesus ab bei nowij ab k i wamigi
Tsh i wamig k kekiwua
Kutsh ged hu i wahp kih ch ed idam Jesus
Tsh g chuhchaij am hahawa hejelko kakke Tt haschu ahgk ahchim pi tnako machs gam hu hab wo i juh g jiawul 
Sh hab kaij g Jesus Jiawul at heg wai hekaj gam hu hab wo i e juh mamt ab wo e hoigeidahu Jiosh wui 
Tsh amjed gam hu hahawa hihim k gam hu gahi wuwha g Galilee chekshani
Tsh g Jesus pi am hu e chehgi hemajkam ha wui no pi ha mashchamahim g echuhchai ch hab ha ahg  E o aihim mat g snikehiddam wo nibei ahni Jiosh si Kehsha k am wo nidagito hai ha wui mat wo nimua
Nt wabshaba ep wo nichegito mat d wo i waik tashk amjed  Sh oi wa pi shai amichud mas haschu hab ahg ch wabshaba pi ab hu kakke nat pi e totods
Kutsh am hihim k ged hu dada Capernaum t am k am i wahp kih ch ed mash hebai dadha
Sh eda hai haichukaj e neowin hihimadch
Kush ab hahawa ha kakke ch hab kaij Shahchukaj am e neowinahim mach ab hihim 
Kush oi wa pi hedai has shai kaij nash pi eda e neowinahim mas hedai baich d wo i shas haichuk
Kutsh am i dahiwua g Jesus k ab i ha wai
Tsh am i e hemapai wui
Kush hab ha ahg Pi g wo chum ge e haichuchudad mamtp hedai d wo uhgchuk am eshahgid ch wabshaba hab wo e junihid mamt wehs d wo hapionagk 
Sh am hema kehk g ali
Kutsh g Jesus an be k am kohm k hab kaij  Matp hedai hema wo ha dagioidad g ali am niwehhejed ch hekaj am wo e chehgidch mo ab si nitatchua ch ab ep si tatchua hegai mani d kehshaj 
Kush g John hab kaij ab wui g Jesus Hema oki gam hu hab i ha wua g jijawul heg hekaj mchehgig
Kuch am chum shohbid no ge mwecho e mashcham 
Kush hab ha ahg Pi g am wo shai shohbid
Pi at woho has wo niah matp hedai hekaj g nichehgig ch hab wua g swihnk haichu
Tki wo i twehmt hegai matp hedai pi ab hu twui kehk
Nt wo si shel emahgi matp hedai wo i emwasibi g shuhdagi ahpim mam ab si niwecho e mashcham k wo bei g sapekam enamkidadag 
Sh hab ep kaij g Jesus Shoo wai si sta ehbidam hab mahs am wehhejed hegai matp hedai hema am wo i ha wanchkwua pi apekam wui idam al aal mo ab al nihiwig
Baich at wo i sapek wehhejed matp hems wo e wachumchud k wo e muhkid mat koi hab wo juh ihda chuijig
Pi at hedai wo e nako mas ab uhpam wo i wuhsh Jiawul kih amjed
Kut pi hekid wo huhug g hashoigchuda amai
Heg at wo wa wepok mat wo waptopadt k chum hekid wo e shoigchudad am mei ch ed
Mt heg hekaj am wo i e nako mamt pi am hu wo gei heg eda
Baich at wo i sapek mamt chum hems wo heb hu wua g enowi o g etad o g ewuhi matp hema idam hab wo emjuh mamt am wo gei Jiawul kih ed k pi wo bei hegai wechij doakag mo g Jiosh ab emmakiog
Hemho wa at wehs wo e maskogi g pi ap hachuijig g hemajkam
Mt wabshaba hejel ab wo e abchud k wo dagito hemu
T hab pi ab hu wo emabch g Jiosh
Kumt haichu wehhejed wo skehgajk hab masma mo g on
Heg at pi has masma ep wo i e kegch mat wo onko
Kumt wo se nenoidad mamt pi wo heb hu wua g seapek am k wabshaba wo sap e tahtkkad ab aai e wui Neh bash kaij g Jesus
