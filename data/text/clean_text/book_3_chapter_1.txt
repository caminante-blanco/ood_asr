
Ninawoj map ab si tatchua g Jiosh 
Ab apsh kaiham ihda skehg haichu ahga ab amjed g Jiosh alidag mach ab swohochud
Kunt am wo haichu moohani ab amjed mapt hekaj wo sap smahchk
Hegam mash am neid o am tahgid ab amjed
Kut mui am sap ooha hegai mo haschu am tahgid
Nt ahni am si i hoa wehs ihda k hekaj am wo moohanid k am baich haichu wo mahgi ab amjed
Amjed atsh ab i shohshonwua ihda mash eda g Herodbad am d kownal Judea chekshani ch ed am ha dahm g Tutuligo hemajkam
Sh am hema d hapahlig ch hab chehgig Zacaria
Sh g wehmaj kihkam hab chehgig Elisabed
Idam ash ab d amjedkamaj hegai mash d hashohshonbad g papal ch hab chehgig Aaron
Kush g Zacaria ab hema d amjedkam mash hab chehgig Abia
Kush idam Zacaria ch Elisabed am si oid g sapekam ch sap am hab junihim wehs hegai mo g Jiosh ab ha chehani g Tutuligo
Kutsh wabsh okst ihda Elisabed k pi ha mahmadt
Tsh g Zacaria hab waap kelit
Kutsh hema tash am i e ai matsh g Abiabad amjedkam am hab wo juh g echikpan gee cheopi ch ed
Kumtsh am i kei g Zacaria matsh am wo ha mehmhei g sap uhw kuhbhondakud
Tsh am i wah cheopi ch ed
Kush am jeg ed gegok g hemajkam ch e hoigeidahun
Tsh am cheopi ch ed hema i e chehgi g anghil Zacaria tahgio k ash ab kehk sapkojed abai mash ab kuhbhoni g sap uhw kuhbhondakud
Tsh am i nei g Zacaria k si e todsid k si sehbeni ihda
Kush wabshaba hab kaij g anghil Pi g am shai e todsid Zacaria
Jiosh at kah g mhoigeidahuna
T g mwehm kihkam wo wa hema madt
T d wo cheojk
Kupt hab wo chehch John
Jiosh at ab a wo si has elidad
Kut pi koi wo mahsi
T g Jiosh ab wo mah g Hekia Sapekam Gewkdag
Kupt heg hekaj wo si shehgigk
T g mui hemajkam hab waap wo si shehgigk mat hekid wo mahsi
Kut ihda emaliga pi hekid wo ihed hegai mo snawmdag
ch mui ab wo i ha nohnogi g Tutuligo hemajkam ab Jiosh wui
T koi in hu wo i wuhsh g Jiosh si Kehsha jewed dahm
T g emaliga ia wehpeg wo ahgachugad mat in wo i wuhsh
T g Hekia Sapekam Gewkdag ab wo mah g gewkdag heg wehhejed hab masma mo wa ab mahkch g Elijabad
Kut hab wo ha juh g hemajkam mat ab wo si pihk e elidad ha hekaj g eaaliga k hegam hab wo ha juh mo d pi apekam mat ab wo kaihamad g haamichudadag hegam mo d sapekam
Neh bat masma am wo i ha apech g hemajkam heg wehhejed jiwhiadaj g Jiosh si Kehsha Neh bash kaij hegai anghil
Kush g Zacaria hab kaij Nt has hig masma wo si sap smahchk machs wo hema bei g ali natt pi kekelt 
Sh hab kaij g anghil ab wui Dani Jiosh chikpandam Gabriel
Kut ab nicheha mant ia wo mahgi ihda si shehgig haichu ahgaj
Kupt eda pi ab hu niwohoch
T heg hekaj hab wo mjuh mapt pi wo shai e nako maps wo ha neokad iai amjed am hugkam mat hab wo e juh ihda mani mahgid Neh bash kaij hegai anghil
Sh eda heg oidam am chum nenida g hemajkam g Zacaria ch si has i elid k hab kaij A t has e juh k pi oi ab hu i wuhsh 
Tsh am hu hebai ab hahawa i wuhshani k chum neo am ha wui k wabsh pi shai e nako
Sh am ha hekaj wabsh i amich g hemajkam matki ab haichu e chehgi wui no pi ab wabsh i ha magwuid g enowikaj ch pi ab hu has shai kaij
Tsh am wabsh i chum huhug g tash mat hees tash am hab wo juh g echikpan
Tsh gam uhpam hih ekih wui
Kush amai i mia amjed matsh woiwua g ali
Kush am wabsh sap e tahtk ch am e ehstokch g Elisabed ekih ed hetasp mashad hab kaijhim Chum ani hekid si nielid mani pi ha mahmadt
Kutki wabshaba id hab nijuni g Jiosh k hekaj gam hu hab i juh g si niedadag am hemajkam hanena ed 
Neh tsh am him k am d i chuhdp mashad am i dahm matsh am woiwua g Elisabed mad
Tsh g Jiosh am chea hegai anghil mash d Gabriel matsh am wo uapa g haichu ahgaj hema wui g chehia
Sh hab chehgig ihda chehia Mary ch am kih heg eda kihhim mash d Nazareth ch am eda g Galilee chekshani
Sh am hema ep d kihkam ch hab chehgig Joseph ch atsh wo hohnt hegai Mary
Idam ash ab hema d amjedkam mash kownalibad ch hab chehgig David
Kutsh koi e ai matsh wo e hohont
Tsh am jiwia hegai anghil Mary wui k hab kaij Si g shehgigk Mary
Jiosh at ab i smhoigeid k am wo i mwehmt 
Tsh am wabsh i pi amich mas haschu hab ahg k si e kudu heg hekaj
Sh hab ep kaij g anghil Pi g am shai e todsid Mary
Ab at i mmah g Jiosh g hoigeidadag
Kut am wabsh wo e nahto g ali meda k wo mahsi k d wo cheojk
Kupt hab wo chehch Jesus
Kut d wo si shas haichuk no pi d alidaj g Jiosh
T g Jiosh am wo i kei mat d wo kownalk am kehkud ed g eshohshonbad David
Kut chum hekid d wo hakownaligk g Jiosh hemajkamga
Pi at hekid wo huhug g kownaltaligaj Neh bash kaij g anghil
Sh hab kaij g Mary ab wui Nt has hig masma wo ge madt mani d wabsh kia chehia ch pi koi ha kun 
Sh g anghil ab wui hab kaij Jiosh at ab wo cheha g Hekia Sapekam Gewkdag
T heg hab wo juh g Jiosh gewkdagkaj
Mt heg hekaj wo smahchk mat d wo si hekia sapekam alik ch d wo Jiosh alidagk
Neh smahch ap mat heki hu okst g mhajuni Elisabed k pi ha mahmadt
Kut eda g Jiosh ab shoigeel
Kut g cheoj ali wo bei
K d chuhdp mashad hemu mat am woiwua g ali
Kupt id amjed wo smahchk mat wo e nako g Jiosh mat am hab wo juh hegai mo haschu hab e ahgahim Neh bash kaij g anghil
Kush hab hahawa kaij g Mary Neh dani piongaj g Jiosh
K am wa sape mat am hab wo juh g etatchui ab niab Tsh gam hahawa hih g anghil ab amjed
Tsh ab ha hekaj i e nako g Mary mat am wo chehgim g Elisabed
Sh hegam Elisabed ch Zacaria am kih mash am hema kihhim kaakwulk ch ed am Judea chekshani ch ed
Tsh am jiwia Mary hakih am k ab haihm
Tsh am i kah g Elisabed k ab taht matsh g madaj am si al i banimme eda
Tsh g Hekia Sapekam Gewdag ab si i mah g gewdag
Kush hekaj si shehgigam hab kaij ab wui g Mary Neh ab atki si i smhoigeel g Jiosh baiwechkim mo chum hedai uwi
Kutki wo mahsi mamjed hegai mash ab mahks g si gee sapekam
Kuptki d wo jeejk hegai mat d wo ge tkownalig
Kuni si sap nitahtk mapt iai nichehgim
Neh am at si i banimme g nimad mant am i mkah mapt ab niihm
K heg hekaj am nichehgid g Jiosh mo ab si smhoigeid
Woho at hab wo e juh hegai mo ab mchehgid g Jiosh
K d si gee hoigeidalig mapt ab i swohoch Neh bash kaij g Elisabed
Kush g Mary hab kaij 
Ab ani si hehgchulid g Jiosh 
ch si sap nitahtk mo d nidoibiakam
Dani wabsh shoigkam
Kut eda ab si has i nielid k si gee haichu ab hab nijuni g si gee egewkdagkaj
T Hab iajed chum hekid hab wo chei g hemajkam imhab aahidag oidam mat ab si i snihoigeel g Jiosh
Do si hekia sapekam g Jiosh 
ch eda iai aahidag himdam oidch si pihk e elid ab wehs ha wui hegam mo ab si has i elid
T am wo chehgi g si gee egewkdag k wo has gewito hegam mo si e hahaschud 
k wo ha wohppoi g kokownal g hagewdag k g skakais shakaisdag gam hu hab wo i juh k wabshaba g shoigkam ab has wo i ha elid k heg ab wo i ha mah mo haschu i skehgaj ha wehhejed
Neh bash wa am ha ahgid g tshohshonbad ged hu i Abraham amjed matsh id am hab wo e juh
Ab o i twehmt g Jiosh ahchim mach ab d haamjedkam k ab wehs twui si pihk e elid iajed chum hekid 
Neh bash hahawa g Mary ch amjed am ha wehm dakahim waik mashad ab ch gam hahawa hih uhpam
Tsh am hahawa i e ai
Tsh madt g Elisabed
Kush d cheoj ali
Sh g hajunij ch hugidaj an kihkam si shehgig wehmaj am i kaiok matsh g Jiosh ab si i shoigeel
Kush am d i gigiik tash g ali
Kumtsh wo pahl hikuch mo d hahimdag
Tsh am e chehm g hemajkam k hab wo chum chehch Zacaria am oidk g ohgaj
Kush wabshaba hab kaij g jeej Pi atsh g eohg oidk wo chehgigk ch wabshaba hab wo chehgigk John 
Sh hab kaij hegam Pi o hedai hab shai chehgig g mhajuni Â ch amjed ab wabsh i chum kakke g ohgaj mat am wo ha ahgi mas has wo chehch
Sh heg hema ha tahni g oohanakud
Mtsh hema mah
Kutsh id an ooha Bo chehgig John
Tsh wehsijj si e totods
Kutsh am wai hekaj sap neok k ab si ihm g Jiosh ch ab si hoigeid
Tsh wehsijj ab si has el g Jiosh hegam mo an ha wehgaj kih
Tsh gan hu aai se mai am Judea chekshani ch ed mat has i e juh
Ab ash si shoigeid g Jiosh ihda ali
Kush wehsijj hegam mash am kah am si i oidahim ch hab kaij Kus has mahs wo haichuk ihda ali 
Kutsh g Hekia Sapekam Gewkdag g si gee gewkdag ab i mah g Zacaria
Tsh heg am si shewelim neok k gam hu baich ah mat haschu has wo e juh hab kaijch 
Ab ant wo si i hehgchul g sapekam tkownalig Jiosh
E o nahtokch mat wo tdoibia ahchim mach d hemajkamgaj 
ch atsh hekaj am hema wo i maskogi mat d wo tdoibiakamk
Heg at ab d wo kownal Davidbad amjedkamk ch wo uukch g si gee gewkdag
Kekelibad Jiosh haichu i tashogiddam o heki hu am ahgachug matsh g Jiosh wo tdoibia ab ha amjed g tobga ch hegam mo stkehid
Ab at wo i sthoigeel g Jiosh mash wa hab masma ha ahgid g tshohshon
Bash si kaij ab Abrahambad wui mat wo tdoibia ab ha amjed g tobga
Tt hab pi hedai wo ehbidad ch ab si sap wo ihmad g Jiosh
ch wo sapek am nenaj ed ch am hab wo junihid g sapekam chum hekid
Ihda nisulijga at d wo Jiosh haichu i tashogiddamk ch wo ha ahgi g Jiosh hemajkamga mat g Jiosh ab wo sha hoigeid k gam hu hab wo i juh g pi ap hachuijig k wo ha doibia ab amjed g skook hanamkidadag
Kut heg hekaj wo e nahtokchid mat g doibiakam am wo i e maskogi
Id at am wo i wuhsh Jiosh t amjed k ab wo tmah g amichudadag
hab masma mo g tash ab i chechshshaj ch ab tmamka g tonlig
Ab ach wa hihim tnamkidadag wui mat g Jiosh gam hu hab wo i tjuh heg hekaj pi ap tchuijig
Kut wabshaba g tdoibiakam ab wo i tchehgi matt has masma am wo i tapech Jiosh wui 
Neh bash kaij g Zacaria
Kutsh si sgegokim i geeda g ali am e tashogid mo am Jiosh tatchui oidch him
Kush am hebai d i himdam tsh gm hu i e gawulkai tohono jewed ch ed k am haichugkahim ch ab ai mat am i e maskogi Tutuligo ha wui
