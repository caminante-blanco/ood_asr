
Sh am hu hebai e hoigeidahun g Jesus ch am i kuhgit
Sh hema hab kaij g chuhchaij ab wui Tkownalig oi g hig tmashcham matt has masma wo thoigeidahu hab masma mo wa g John ha mashcham hegam mo ab si wecho e mashcham 
Sh hab kaij g Jesus ab ha wui Id amt hab wo chei am e hoigeidahunch 
Jiosh tohg ab ach si has melid ch si haichuchud g mchehgig ch tatchua mapt wo i geedaj g ekownaltalig ia tshahgid
Ab g i sthoigeid k ab wo tmahkad g haichu hugi wehs tashkaj
Gam g hu hab i juhni g pi ap tchuijig nach pi ahchim gam hu pi chechegitod g hachuijig hegam mat hedai i pi ap has chui ab twui
Pi g am hiwgid g Jiawul mas am wo tshul pi apekam ch ed 
Sh hab ep kaij g Jesus ab ha wui hegam mo ab si wecho e mashcham Neh tp hems hema pi am hu gee wo haichu hugik
T am hema mehkjed wo jiwia hudunk ab mat ab i chehgim
Kut am wo hih g kihkam ehugid am kihkam wui k ab wo hai tai g sismito mat wo gegos g enawoj
T hab haha wabsh wo chum chei g hugidaj am kihkam Pi g ia hu nikudut
Heki ant hu ab yahwidad g nikihjeg
Kutt heki hu wohpiwua g taaliga ha wehm
Nt pi wo i wamig k wo mmah haichu 
T wabshaba pi has wo e elid k ab wabsh wo kia tahnid
T am haha wo i wamig k ab wo mah nat pi pi haasa ab wo tahnid
Pegih mt ahpim hab wa masma pi haasa ab wo tahnid g Jiosh mam haschu i tatchua
T ab wo emmah
Am g wo haichu i e gahgidad
T wo emchehgi
Ab g wo shontpag g kihjeg
T ab wo i e kuhpio emwehhejed
Neh smahch am mat pi hedai wabsh g wamad ab wo mah g ealidag mat g watopi ab wo tai
Kut pi wabsh g nakshel ab wo mah mat g chuchul nonha ab wo tai
Mam has i masma pi ape ch wabshaba smahch mamt g skehg haichu ab wo ha mah g eaaliga
No hig pi g emohg Jiosh baich i e nahtokch mat ab wo ha mah g Hekia Sapekam Gewkdag hegam mat ab wo tai 
Sh am hu hebai hema pi ha neok g cheoj nash pi g jiawul an uukch
Kutsh g Jesus gam hu hab i juh g jiawul
Tsh am ha hekaj i neo
Tsh g hemajkam si has i el
Sh eda hai hab kaij Moki g jijawul hageejig ab mahkch g gewkdag
K heg hekaj gam hu hab i ha wua g jijawul ab ha amjed hegam mo an ha uukch  Sh haijj wabsh chum heki shimchudamk g Jesus ch ab chehani mat g shasig haichu hab wo juh k hekaj am wo ha chehgi mo ab Jiosh t amjed
Sh wabshaba g Jesus smahch mo haschu am chegito ch hab kaij ab ha wui Smahch am mat g oodham wo padch g hejel ejewedga mat ab aai wo e cheggia
Kut g ewehm kihkam hab waap wo padch g hejel ekihdag mat ab aai wo e cheggia
Pegih t has hig masma g Jiawul pi wo padch g hejel ekownaltalig matp ab wo sha nimah g gewkdag mant am wo i ha wuwhas g piongaj
Neh empionag o hab waap i ha wuwhasid g jijawul
Kum eda pi hab masma hab ha elid mo g Jiawul ab ha mahkch g gewkdag
Pegih idam at wo emahgi mo pi woho hegai mam hab chum elid
Jiosh gewkdagkaj ani gam hu hab i ha wua g jijawul
K id am wohokamchud mat heki hu in i wuhsh g Jiosh kownaltalig emshahgid
Nat hig pi wo e nahtokch g si sgegoki kownal g echeggiakudkaj mat wo nuhkud g ekih
T hab pi hedai wo wohppoi g haichu enigaj
Tp wabshaba g baich i sgegoki kownal wo cheggia k wo gewito k gam hu wo i ui hegai cheggiakudaj mo ab chum si hiwig k am wo aai i tahp g haichu enigaj am ha wehhejed g eshondalig
Neh bani wa masma cheggia g ge Jiawul
K hegam mat hedai pi ab hu wo i niwehmajk ab niwui gegok ch wabsh ha gantan hegam mani sha doibiamk 
Kush hab ep kaij g Jesus Matp hems g jiawul an wo hema uukch g oodham ch wabsh wo dagito mat am hebai ep wo e ul
Kut hegai oodham wo i chum kegch g edoakag
T wabshaba g jiawul pi hebai wo chehg k hekaj hab wo i e ah Mo hig woho d nikih hegai oodham
Nt hig am uhpam wo hih wui  Kut wa woho am uhpam wo him k wo cheh mo am wabsh jeg ch si kegchudas ch hehosimhunas
T am haha wo him k wewaak ep wo ha uapa g jijawul
T idam baich wo i pi apek ch am wehmaj wo i chiwia
Neh t ihda oodham hahawa baich wo i pi apek mo wa ga hu i heki hu 
Sh an wehgaj gegok g hemajkam
Kush hema g uwi hab kaij am wui g Jesus Do si gee shehgig heg wehhejed uwi mat an mmahsid k msiichudahim 
Sh wabshaba hab kaij g Jesus Baich at wo i shehgigk hegam mat ab wo kaihamad g Jiosh haichu ahga 
Sh am i muidahim g hemajkam
Kush hab kaij g Jesus Muijj o g hachegitoidag pi ape
K heg hekaj sneidamk mant hab wo juh g shasig haichu k am wo wohokamch mani ab Jiosh amjed
Bant wai masma am wo ha chehgi mani d Jiosh si Kehsha matsh wa hab e juh hegai kelibad Jiosh haichu i tashogiddam mash d Jonah
Heg atsh wa am si has masma i e chehgi ha wui g Ninevah t am hemajkam
Nt ahni am si has masma wo i nichehgi am ha wui g hemajkam iai idani
Hegam Ninevah t am hemajkam atsh gam hu sohhod g pi ap echegitoi am i kahk g Jonabad k hab pi ab hu wo e chuijigch gee lodaita tash ch ed
Ni ahni baich d i si haichu mo g Jonabad
Kum eda pi ab hu nikaiham ch heg hekaj ab wo motoig g chuijig lodaita tash ch ed
 Mehkjed atsh ab i hih g uwi kownal ab wakolim tahgio amjed mat ab wo kaiha g Solomonbad haichu mahchig
Ni ahni baich d i si haichu mo g Solomonbad
Kum eda pi ab hu nikaiham ch heg hekaj ab wo motoig g chuijig lodaita tash ed 
Kush hab ep kaij g Jesus Wohokam o wepogidas mo g lahmpa
Kum smahch mo pi hab d ahga g lahmpa mas am wo e ehsto haichu wecho
Mt an wo dai mat hebai wo ha tonlidad hegam mo ab i wahpk
Emwuhpui at sap am wo i wahki g tonlig matp wo smamsk k wabshaba pi am hu wo i wahki matp pi wo mamsk
Kum heg hekaj sap ha nuhkud
Pegih wahm amt wo si sap nuhkudad g haichu eamichudadag mat heg sap am wo i wahki g wohokam
Bat wai masma ab wo i shuhdad g emchegitoidag g wohokam 
Tsh am i haasa neo g Jesus
Tsh am hema jiwia g Palasi k am waid mat wo wehmaj e gegos
Kutsh wa woho am i wahk k am i dahiwua matsh wo e gegos
Tsh hegai Palasi si has i el neidok mat pi e wako hab masma mo d ha himdag
Kush samichud g Jesus ch hab kaij ab wui Neh ahpim Palasi am si kegchud g ehonshpadag
K wabshaba g emchegitoi wabsh shuhdags g pi apekamkaj
Heg o wa wepo mam an wai wehgaj si kegchud g hohashahaa
K ged hu ha eda wabsh kia sbibtagi
Damt wabsh wo totontok mamtp heg wo wai sap nuhkud ehonshpadag
Jiosh at hab waap nahto g emdoakag
Kumt heg ep wo chum nuhkud
Am g wehs wo i dagito Jiosh wui k hab wo schechojimak ab shoigkam ha wui ch wo nei mat wehs haichu wo skehgajk am emwehhejed
Neh ahpim Palasi am ab mahk g Jiosh g hemako tahpani mo wehstmahm e tahpanch g emeniga chum hems g nahnko mahs pimiandi ch haichu tatk
T wabshaba g Jiosh skookam wo emnamkid nam pi pi apechud hegai mam haschukaj ha shoigchud hai ch pi ab hu tatchua g Jiosh
Shaam wai shohhoid mamt si sapko wo dadhaiwua am cheopi ch ed ch shohhoid mat ab wo si has emelidad g hemajkam mamt an wo i wuwha kahya ch ed
Ih shoig
Mt wo si skookam e namkidach
Neh pi at wo mahsk g hihaini matp pi am hu wo tohnkdask
Kumtp hems am wabsh dahm wo oiopod
Pegih bat sha masma pi wo mahchk g hemajkam mam d pi apekam nam pi ehstokch g pi ap echuijig 
Kush hema hab kaij g chehanig ha mashchamdam ab wui Ha mashchamdam ahchim ap hab waap has tahg hab kaijch 
Sh hab kaij g Jesus Pegih ab emwui o hab waap him g skook emnamkidadag
Mui shasig haichu am ab ha chehani g hemajkam
K id d swehch haichu mohtoi am ha wehhejed
M eda ahpim pi haichu hab shai wua mams hekaj ha wehm wo moht
Emshohshon at mui ha kokda g Jiosh haichu i tashogiddam
Kum ahpim ha wepo masma chum ams ha hehosid g hahihainiga hegam mamt ha kokda
K heg hekaj ab emwui him g skook emnamkidadag
Heki o hu hab kaij g Jiosh Ab ant wo i ha wuwhas g haichu i tashogiddam ha shahgid g hemajkam
Kut hai wo hakokda k hai wo ha shoigch  Neh kum ha wepo chuijig mamtp ha wepo haichu elid
Kut wepo masma wo emai g skook hanamkidadag heg hekaj wehs mat hab juh ga hu i amjed mat in i e nahto g jewed
Abelbad atsh wa wehpeg e muhkid
Tsh amjed mui ep e koij
Tsh g Zecariabad ga hu si ha oidch e muhkid amai shahgid g iagchulidakud ch gee cheopi
Kum ahpim ha wepo chuijig hegam matsh wa ha kokda ch ha wepo masma wo bei g skook enamkidadag mamtp hedai ha wepo elid haichu
Ahpim chehanig ha mashchamdam amt wo i chum ha amichudach g hemajkam mat has masma wo smahchk g Jiosh
Kum eda ahpim pi mahch ch ep ha shohbidch hegam mo smahchimk
Heg o wa wepo mam ab yahwidad g kihjeg mat pi hedai am hu wo i wah
Jiosh at skookam wo emnamkid heg hekaj 
Tsh am i wuhsh g Jesus k gam hu chum hih
Tsh hegam chehanig ha mashchamdam ch Palasi ab hahawa si sta keidam has ahg k mui haichu kakke  hab wabsh chum ahgch mat wo heki himch mat pi ap haichu hab wo chei
