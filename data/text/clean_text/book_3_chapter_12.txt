
Kutsh shai si mui mihl hemajkam am i e hemapad k wabsh aai e keishshap
Sh hab kaij g Jesus ab ha wui g echuhchai Neh hegam mo d Palasi o hab wabsh se junimk mo d sapekam
Mt wo se nenoidk mamt pi am hu ha oidk hab wo masmak
Hegai mo chum e maishch at wehs wo e maishpio
Pej wehs saagi haichu at wo se mai
Wehs at wo mahsko e wua mamtp haschu chum saagi hab kaij
Kut wehs am si skaidam wo e ahgad kih dahm amjed mamtp haschu i chum sjupij hab kaij ged hu si ekih ed 
Sh hab hahawa kaij g Jesus ab ha wui g hemajkam Neh ninaipijju pi g wo shai ha ehbidad hegam matp hedai wo chum semkokdaim
Pi at wo e nako mas baich skookam has wo i emjuh emkokdak
Heg at wai Jiosh wo e nako mat am wo emdaich Jiawul kih ed mamtp pi am hu wo wohog elidad
Kumt heg ab wo wai si has elidad
K wabshaba g Jiosh si shemajima ch pi tatchua mas wo skookam emjuh
Am g wo oidahim mo chum hems g al uuwhig sap ha nuhkud
K eda chum alo pi haichu namkig idam
Kum ahpim wehs haichu baich d i haichu am tahgio
Jiosh o wehs haichu smahch ab emab
Mt heg hekaj pi haichu wo shai ehbidad ab wui e dagitokch 
Sh hab ep kaij g Jesus Neh am amt wo snimahch k ah hemajkam ha tahgio mani d emdoibiakam
Kunt ahni hab waap wo semmahch k ah am ha tahgio g anghil ch am Jiosh tahgio
Kutp wabshaba hedai pi wo nimahch k ah am ha tahgio g hemajkam nt ahni hab waap pi wo mahch k ah am ha tahgio g anghil ch am Jiosh tahgio
Jiosh at gam hu hab wo i juh g pi ap chuijigaj hegai mat hedai wo wa chum has niah matp gam hu wo sohhod g pi ap echuijig
T wabshaba pi gam hu hab wo i e juh g pi ap chuijigaj hegai mat hedai wo skookam has ah g Hekai Sapekam Gewkdag
Pi g wo shai kudut ab amjed mamt has masma e wehhejed wo neo mamtp hems am wo emlodai chechopi ch ed o am ha tahgio g kokownal
Hekia Sapekam Gewkdag at wo emahgi mamt has wo chei 
Sh am hema g oodham hab kaij ab wui Ha mashchamdam hab g ahgid g ninawoj mat am wo i ha nitahpani hegai mat g tohg an dagito twehhejed 
Sh hab kaij g Jesus ab wui Pi ant heg hekaj ia hu jiwia manis wo emlodait k am wo i emapechudach g haichu emeniga am emshahgid 
Sh am baich hab ep kaij ab wehs ha wui Am g wo se nenoidk mamt pi heg wo wai huuidad skaisdag
Pi amt d wo sap doakamk heg hekaj mam haschu i eniga chum ams d wo skaisk 
Sh id am hahawa chum ha tashogid ch hab kaij Tp hems hema d wo skaisk
K g eeshaj si gee babhe
K hab e ahg Pi o an hu wiis mant hebai ep wo toa g haichu bahidag
Shuhshud at g niwaptto
Nt hig wo i ha shulig k am baich i geeged hai wo i chuhcha k am wo baiha g haichu bahidag ch wehs haichu nieniga
Si at haichu sniabam
Nt mui aahidag ab wo hekaj ihda siowi haichu k wo niulinihogidad ch wo nigegosidad ch wo ihed ch wo si shehgigk Neh bo e ahg ihda skais
K wabshaba ab wui hab kaij g Jiosh Dap wabsh tohnto
Id i schuhugam ab apt wo muh
Kut d wabsh wo hemak ch wo ui g haichu meniga map hejel am chum e wiidch  Neh bo wa chuig ch hab waap wo wa chuigk wehs ha wehhejed hegam mo hejel se kaischudamk ch wabshaba pi am hu Jiosh wehhejed hekaj g sekaisdag bo kaij g Jesus
Sh hab hahawa ep kaij g Jesus ab ha wui g echuhchai Heg ani hekaj am emahgid ihda mamt pi wo si e kudutad ab haichu ehugi ab o ab haichu eeniga ab
Jiosh at ab emmah g emdoakag pegih k hab waap ab wo emmah mamt haschukaj wo e dagioidad
An g wo i ha neid g hahawani
Idam o pi haichu eeshad ch pi od g haichu esha ch pi ha kihki o ha waptto mat am eda wo baiha
Jiosh o ha gegosid
Kum eda ahpim baich d i si haichu mo g uuwhig am tahgio g Jiosh
T heg sap wo emdagioidad
Pi amt wo e nako mams am baich wo i himch g eaahidagga am wabsh hekaj e kudutch
Mamtp pi wo e nako mamt hab wo juh ihda al haas chum haichu pegih k haschu ahgk wo e kudutad g baich i geeged haichukaj
An g wo i ha neid hegam haichu wuhshanig m an chuhch
Pi o chikpan ch pi shohshom g haichu eniga
Kuki eda g haheosig baich i skehgaj mo g haichu enigaj hegai skais kownalbad mash hab chehgig Solomon
Neh tp hems shohtam wo gaksh hegai shai m an chuhch k wo hekaj e nanda
K eda heg wa wepo mo g Jiosh si skehg enigadadch g heosigkaj
Pegih am g wo swohochud mat ab sap wo emenigadadch
Pi g heg wai hekaj wo e kudutad mamt wo e gahgi g haichu hugi
Wehs hemajkam an jewed dahm o chum hekid id an si e gahgid
K wabshaba g emohg Jiosh smahch mam tatchua ihda
Mt g Jiosh kownaltalig wehpeg am wo ul edoakag ed
T g Jiosh ab epai wo emmah mam haschu i tatchua
Pi g am wo shai haichu ehbidad ahpim mam al heekiajj ab nihiwig
Emohg Jiosh o ab si tatchua mat ab wo i emmah g ekownaltalig
Wehs g wo gagda mam haschu i edgid k wo ha mah g namkigaj g shoigkam k an haha wo edgidad g baich i skehg kaisdag Jiosh kihdag ed
T heg pi hekid wo huhug
T pi hedai wo emehs
T g hiopch pi hekid wo padch
Kumt am wo shihimim no pi g emtatchuidag am ulinig mo hebai haichug hegai mam haschu hab elid mo d emkaisdag 
Kush hab ep kaij g Jesus Mt wo si e nahtokch mat haschu has wo e juh hab sha masma mat g pion wo si e nahtokch mat g haahmo wo uhpam jiwia
Haahmo atp hems am wui wo hih g wo ha hohntam gegosig k pi oi wo uhpam jiwia
T wabshaba g piongaj ab wo sap e enigadadch ch ab wo mehidch g ekanjel ch g eahmo ab wo nenida
T am wo i jiwia k wo si shontpa
T ab ha hekaj wo i kuhpio g kihjeg wehhejed
T wo si shehgigk hegam pion mat g haahmo wo ha cheh mo nenead ch e nahtokch
Neh t heg ab hab wo juh g bahshodag k wo si sap ha dadsh k wo ha gegos
T wo si shehgigk hegam mat wo e nahtokch mat wo jiwia chum as hems eda wo i huh g schuhugam o i baiwichkim
Neh pi o ta machima mas hekid hema wo i jiwia g schu ehskam
Kum heg hekaj chum hekid nuhkud g ekihdag
Pegih k hab waap pi ta machima emwehhejed manis hekid wo uhpam jiwia jewed wui ahni Jiosh si Kehsha
Mt heg hekaj wo si e nahtokchid chum hekid 
Sh hab kaij g Peter Tkownalig nap ahchim wai hab tahg aha nap wehs hab ha ahg 
Sh hab kaij g Jesus Chum amt hedai wo e nahtokch mamtp wo swapagimak ch wo schu aamichudad
Smahch am mat g haahmo hema wo e gahgi g hab mahs chikpandam k wo nuhkudach g ekihdag
T heg sap wo ha chikpanchudad ch wo ha dagioidad g ewehm pion mat eda pi an hu wo haichugk g haahmo
T am ep wo jiwia k wo cheh mo ihda sap am hab junihim g echikpan
Kut d wo si gee shehgigk heg wehhejed pion  nat pi g ahmoj am hahawa wehs dahm wo kei g ekihdag
T wabshaba pi ap d wo hakehshak matp hedai wo i ha shoigchudad g ewehm pion ch wo si e gegosidad ch wo nawmmukad hab e ahgch mat pi oi wo jiwia g ahmoj
T haha wabsh wo jiwia k wo cheh mo pi ap hab wua g echikpan k wo si skookam namkid k gam hu hab wo i juh
T wo bei g skook enamkidadag hegai pion mat wo smahchk g eahmo tatchui ch eda pi am hu hab wo junihid
T wabshaba pi am hu i si skookam wo bei g enamkidadag hegai mo pi e mahch ch hab junihim g pi apekam
Baich i gee haichu amt uhpam wo sbehim ab amjed hegai mamt baich haichu nuhkudach 
Kush hab ep kaij g Jesus Ia ant jiwia jewed dahm mant wo i ha chuamu g hemajkam hab sha masma mant am wo si i nai haiibdag ed
T hab wo snenenashanik ab Jiosh wui
Mat hui heki hu hab wo e juh
Am ant sta ehbidam haichu gahi wo wuhshani k si nikudut heg hekaj
Pi g hab wo e elidad mat wo dodolimat g hemajkam mant ia jiwia
Ab at emwui wo gegokiwua hegam mat pi wo nitatchuad chum hems haakia emwehm kihkam
Cheoj atp hems wo skehidad g eohg o g ealidag
T g uwi g ejee o g emad o g ekahkma jee wo skehidad 
Sh hab hahawa ep kaij g Jesus Neh mt wo smahchk mas wo juh o as wo tonih am neidk mas hebaijed hewed ch has mahs chewagi i wushke
M eda pi am hu i aamichud mo haschu has e junihog iai idani neidch mani haschu hab wua
Shahag wepo mam pi mahchimk
E o aihim mat g Jiosh wo ha lodai g hemajkam
Am g wo aamichud mamt has wo chum masmak
Smahch am mamt hemho wa shohtam am wo i e apech heg wehm mat ab wo haichu i emabch
Tp hems am wo i emwahpki lodaita ch ed mamtp pi am hu wehmaj wo i e apech
T g usagakam am wo i emdagito chilihhi wui
T heg ged hu wo si emkuh
Kumt pi wo shai i e wuhshad am hugkam mamt hekid wo i wehs ha namkid mamt heekia i emtoi 
