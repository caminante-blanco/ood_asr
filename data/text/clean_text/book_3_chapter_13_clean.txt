
Kush iai idani hai g oodham am ahgid g Jesus matsh g kownal Pilate hai ha kokda g Galilee t am hemajkam mash eda idam am hab chum wua g iagchulida Jiosh wui
Sh g Jesus hab kaij am ha wui Kumtp hab elid mo id am wohokamchud mo baich d i si pi apekam mo hedai i Galilee t am kihkam namt pi hab masma ha kokda
K eda pi woho
Wehsijj am hab masma d pi apekam ch wo bei g skook enamkidadag mamt wo sha pi ohhod g pi ap echegitoi
Neh am atsh i gei g uhgk kih Siloam woo t am Jerusalem ch ed
Kutsh gamai gigiik e koij
Kum hab elid mo id am wohokamchud mo idam baich d i si pi apekam mo hedai i hegam mo am kih Jerusalem t am
K eda pi woho
Wehsijj am hab masma d pi apekam ch wo bei g skook enamkidadag mamt wo sha pi ohhod g pi ap echegitoi 
Sh g Jesus am ha ahgid ihda haichu wepogida ahga Neh matp hema g oodham ge suhnaga am uhdwis eoidag ed ch am him k am suim g suhna
K pi ab hu bahidag
K hab ahg g oidag nuhkuddam Neh waik aahid ab ach am nenneid hegai suhna uhs ch pi koi haichu shai bei ab amjed
Pt wo shonch
S haschu ahgk am hig wo kehkk oidag ch ed 
K wabshaba hab kaij g oidag nuhkuddam Am att hig wabsh wo dagito hemako ahidag ehp
Nt am wo si i moihun k am wo iawua g haiwani biht an wehgaj
Kut am wo sapek matp ab wo bahidagt
Nt wabshaba am haha wo si shonch matp pi ab hu wo bahidagt 
Sh am hu hebai mihshmda tash ch ed g Jesus am ha mashcham cheopi ch ed
Sh am hema haichug g uwi mash g jiawul an uukch
Kush gamai gigiik aahid ab wai mumku mash ab wabsh i e olatch ch pi e nako mat wo shel i kekiwua
Tsh am i cheh g Jesus k ab si wai
Tsh ab i hih
Kush hab kaij Ahpi uwi ia at wo i doa g mmumkidag  K ab hahawa taht
Kutsh ha hekaj shel i kekiwua k ab si ihm g Jiosh
Kutsh ab si bagat hegai mash d hawanimeddam am cheopi ch ed matsh g Jesus ha doaj hamihshmda tash ed k ash hab ha ah g hemajkam Am o haichug g chuhdp tash matt heg eda wo chikpanad
Kunt heg oidam tash ia wo dada k wo e doaj hi wa pi tmihshmda tash ed mo g Jiosh am kehshch 
Sh hab kaij g Jesus ab wui Ih pi ap shai woho ab hu has elid g Jiosh pi ab hu hoigeidch ihda uwi no pi d chum aligaj
Smahch ap mat wabsh chum hedai g ewoiwisga o g ewuhluga am wo wulok k am wo be k ged hu wo iich chum hems emihshmda tash ed
Pegih tt wahm wo i wehmt ihda twehm oodham
Jiawul o wa ab wulshch gamai gigiik ahid ab
Kutt hemho wa wo wulo chum hems mihshmda tash ed 
Kutsh si e el hegam mo skehid
Sh wabshaba g hemajkam si shehgig heg hekaj si skehg haichu mat hab juh
Sh hab ep kaij g Jesus Am ant hees wo i emtashogi g Jiosh kownaltalig  am wepogidch g haichu kai
Neh heg am eesha mo al chumaj ch oi wa am wo wuhshani k haas wo i geeda mo g sehheg uhs
Tp hems g uuwhig an ab wo koksht
Pegih t hab wa masma wo gee i geeda g Jiosh kownaltalig chum as al chum am wo shonwua 
Sh hab ep kaij g Jesus Jiosh kownaltalig o hab waap wepogidas mo g jewajidakud
Heg amt wo be k am wo wah wehnadk g chui k am hees wo i dai
T g jewajidakud wo chehmo g wahga mat wehs am wo i kopodka
Pegih t g Jiosh kownaltalig hab wa masma wo chehmo g jewed Neh bash kaij g Jesus 
Sh am hihimhim hegam Jesus ha oidk g kihhim
Sh g Jesus am haichu ha mashcham g hemajkam ch am wabsh i si haab e gewkadch Jerusalem wui
Sh hema ab kakke ch hab kaij Nikownalig nat pi shai mui wo e doibia g hemajkam 
Sh hab kaij g Jesus ab wui  Heuu
Kumt heg hekaj am wo si e nakogad mamt am wo i wahp Jiosh kownaltalig ed
Muijj at am wo chum swahpkim k pi wo e nako
Heg o wa wepo mamt am wo i wahp al aj kihjeg t amjed
Id ant wo wepogi g kih enigakam mat am wo i ha wahpki g emachiga k am haha wo si kuh g pualit
T ab hai ep wo i chum swahpkim
T hab wo ha ah Gam g hu wo hihim
Pi ani shai emmahch 
Neh bat wa masma mui am wo i chum swahpkim nikownaltalig ed hab kaijch Mwehm ach tgegosidahim
Kup am ha mashcham tkihhim am 
Kunt hab wo ha ah Pi ani shai emmahch
Gam g hu wo hihim ab niamjed
Dam si pi ap hehemajkam 
T haha wo si shoanid ch ga hu wabsh wo i si e kiishch nat pi wo shai si skook haichu nakogad
T eda am wo haichugk g Abrahambad ch Isaacbad ch Jacobbad ch wehs g Jiosh haichu i tashogiddam
Kut g hemajkam ab wo i hihi sial tahgio amjed ch huduni tahgio amjed ch ab juhpin tahgio amjed ch wakolim tahgio amjed k am wo dadhaiwua e wehm Jiosh kownaltalig ed
Kut am d wo si hahaichuk hegam mo hemuch d pi hahaichu
T hegam mo hemuch d si hahaichu d haha wo pi hahaichuk 
Tsh am ha hekaj hai dada g Palasi k hab kaij ab Jesus wui Gam g hu hihm ia amjed nash pi smmuamk g Herod 
Sh hab kaij g Jesus ab ha wui Herod o sha ban masma ch hab kaij
Him k ahgid mant haas tash am wabsh kia gam hu hab wo i ha junihid g jijawul ch wo ha doajidad g kokodam ch haha wo sap nahto g nichikpan
Kunt pi wo shai nimuhkid im hu haha wabsh i himadch
Am o wai Jerusalem t am e koijid g Jiosh haichu i tashogiddam
Ih t wo si e shoigch g Jerusalem t am hemajkam nat pi g Jiosh sap wo ha dagito
Hashohshon ash wa ha maichshulig ch mui ha kokda g Jiosh haichu i tashogiddam
T idam am ha oidk hab wo e juh
Muikko ani hab chum si nitahtk mant wo si sap emnuhkud hab sha masma mat g chuchul g emahmad ab e wecho wo ha hemapai
M wabshaba pi ab hu tatchua manis hab wo emjuh
K eda an hab chuig Jiosh oohana ed mamt ab wo chum niihmad ch hab wo cheched mat g Jiosh am i nikehsh k si snihoigeid
Kunt ia wo i sap emdagito am hugkam mamt hab hahawa masma hab wo e juh 
