
Sh am hu i hebai sh mui lial ha kowlantdam ch pi ap hemajkam ab i miabi g Jesus mat ab wo kaiha
Tsh g Palasi ch chehanig ha mashchamdam ab i sbabgam neneok k hab kaij Ihda oodham o wabsh sap ab ha neid g pi ap hemajkam ch ha wehm e gegosid 
Tsh heg hekaj am ha ahgi ihda haichu wepogida ahga hab kaijch 
Id o wepo masma mamtp hems hema ahpim siant wo kahwaligak
Kut hema wo heb hu hih
Namt hig pi am wo ha dagito hegam humukto gamai humukt kolhai ch ed k am wo i gahghi hegai hema am hugkam mamt wo chehg  k an haha wo kushwiot k hih uhpam  k ab wo i ha wai g enaipijju
T am wo i e hemapai
Kumt hab wo ha ah Si g wo shehgigk niwehm
Cheh ant g nishoiga mat chum heb hu hih Kut am emwehm wo si shehgigk
Pegih t hab wa masma d wo si shehgigk an eda g Jiosh kihdag chum hems hemako emwehhejed mamt gam hu wo sohhod g pi ap echegitoi
Kum eda hai hejel hab chum e elid mam d sapekam hemajkam ch pi tatchua mams gam hu wo sohhod g pi ap echegitoi 
Kush id am ep ha ahgid g Jesus ch hab kaij Matp hema g uwi wehstmahm wo enigak g lial ch hema wo heb hu wua
Tp hems wo mehi g elahmpa k an wo i wosu g ekih k an wo i gahghi am hugkam mat wo chehg  k ab haha wo i ha wai g enaipijju
T am wo i e hemapai
T hab wo ha ah Si g wo shehgigk niwehm
Cheh ant g nilialiga mant chum heb hu wua Kut am wehmaj wo si shehgigk
Pegih t hab wa masma wo si shehgigk g anghil chum hems hemako emwehhejed mamt gam hu wo sohhod g pi ap echegitoi 
Sh hab ep kaij g Jesus Matp hems hema g oodham gohk wihpiopga
T g chumchu ab wui i him k hab kaij Niohg wapt wo i nimah hegai mat d wo chum niwuikamk Kut wa woho am i gawulkai g eeniga k ab ha mah g ewihpiopga hegai mo haschu d hawuikam
T ihda chumchu am ha hekaj gagda g eeniga k bei g namkigaj k gam hu simnolt mehk jewed wui k am heki wua g elialiga am hab wuadch g pi apekam
T am i huhug g lialigaj
T am hahawa gei gee bihugig
K ihda simnoltdam pi haichu edgid mas wo huh
K am hahawa hema chikpanachud eoidag ed mat wo ha nuhkud g kokji
Kut chum hems heg shugim mo haschu g kokji koa
T pi hedai haichu mah mas wo huh
T am hahawa haichu kop mooj ed
K hab e ahg Wehs g niohg pionag o sedgid g haichu hugi
Kuni eda ahni d bihugimkam
Nt hig wo uhpam hih niohg wui k hab wo chei Niohg pi ant ap has chui ab mwui ch ab Jiosh wui
K hahawa pi d niwuikam mams hab wo niaagad mani d malidag
Chum anis hems d wabsh wo mpionagk 
Neh t am ha hekaj i wuhshani k am wui hih g eohg
T heg cheh mo im hu wabsh kia him k ab si shoigeid k ab wui med k gan hu kohm k ab chintad
K ab wui hab kaij g alidaj Niohg pi ant ap has chui am mwui ch am Jiosh wui
K hahawa pi d niwuikam mams hab wo niaagad mani d malidag 
T wabshaba g ohgaj hab wabsh ha ah g epionag Ab g wo i bek g skehg eniga k an wo wahkid k g anilo an wo shaich nowij an k g shuhshk ab ep wo cheka  k wo mua g sgihg wisilo
Kutt hab wo juh g gee gegosig k wo si shehgigk
Uhpam at ep jiwia ihda nialidag mat gam hu mehk hih
Id o heg wa wepo mat muh k ep e chegito Neh t wa woho hab e juh g si gee shehgig
K eda gam hu chikpan g geechu alidaj oidag ch ed ch pihhun k ab hih
K eda si shehgig ch need ch keihin
Kut kah k ab hema kakke g pion mas has d ahga ihda
K heg hab kaij Mwehnag at jiwia
Kumt mua g sgihg wisilo k hab juh g gee gegosig nat pi sap jiwia 
Neh t bagat ihda geechu k pi am hu i wah
T am hahawa kah g ohgaj k am i wuhshani k am wabsh sap ab chum waid
K wabshaba ab wui hab kaij Nehe haakia aahidag ani ab mwecho ch chum hekid hab wua g mtatchui
Kupt eda pi hekid chum hems g siwat mad ab nimah mant wo nigegosid k wo shehgigk am ha wehm g ninaipijju
T wabshaba ia jiwia ihda malidag mat hedai heki wua g mkihdag ha wehm g chechpaawi
Kupt muij g sgihg wisilo 
K g ohgaj ab wui hab kaij Nialidag ahpi ap chum hekid niwehmaj
K wehs hegai mo d nieniga d meniga
K wabshaba hemu am wa sape matt wo si shehgigk nat pi uhpam ep jiwia ihda mwehnag mat am simnolt
Heg o wa wepo mat muh k ep e chegito bo kaij g ohgaj 
