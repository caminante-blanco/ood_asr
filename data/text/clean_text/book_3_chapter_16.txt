
Sh am ep ha ahgid g Jesus ihda wepogida ahga ch hab kaij Tp hems am hu hebai hema d wo skais oodhamk
K hegai mat am i kei mo d maliom wabsh heki wua g lialigaj
T am i wai e wui k hab kaij Am ant haichu sha naksh ab mamjed k antki hekaj hab wo chei mapt am wo i kuint k am wo ooha wehs map has i masma nuhkud g haichu nieniga nantki pi wo mdagito 
T hab i e ah ihda oodham Tki wo i niwuhshad g niahmo
Nis has wo nijuh
Pi ant wo ninako manis wo waikkat k si nielid manis wo haichu ha tahnid
Neh smahch ani mantki has wo nijuh k mui wo naipijjuk
T idam ab wo i niwahki ekihki ed mamt hekid wo i niwuhshad id amjed nichikpan  Bo kaij ch am hahawa hehemako ha waid hegam mo ab ab e wulshch g ahmoj
Kut am hema jiwia
K g maliom ab wui hab kaij Nap smahch map heekia ab ab i e wulshch g tahmo 
K hab kaij ihda Heuu hemako siant waplin g asaidi ani ab ab niwulshch 
K hab kaij hegai maliom Ab ant wo i huduni
Pt am wai hetaspo wehstmahm waplin ab ab wo e wulshch 
T gam hu hih hegai
Kut am hema ep jiwia
K g maliom ab wui hab kaij Nap smahch map heekia ab ab i e wulshch g tahmo 
K hab kaij ihda Hemako mihl kokstal g pilkani 
K hab kaij hegai maliom Ab ant wo i huduni
Pt am wai gigiik siant kokstal ab ab wo e wulshch 
Neh t g ahmoj si has i el am i kahk mat has e juh ihda schu banmadamkam maliom nat pi si se mahch k hab e juh
Neh hegam mo pi mahch g Jiosh o embaich i se mahch ch hab wua haichu
Id ani emahgid mamt wo sap hekaj g ekaisdag am ha wehhejed hegam mo tatchua g i wehmtadag
T g Jiosh sap am wo i emwahpki ekihdag ed mamt hekid wo muh
Hegai matp hedai sap wo nuhkud g al chuuchum haichu at hab waap sap wo nuhkud g geeged haichu
Kutp hedai wo ha banmad g al chuuchum haichukaj k hab waap wo ha banmad g geeged haichukaj
Am g wo sap nuhkudad hegai mam haschu emnuhkudachud id dahm jewed
T g Jiosh am wo haichu emnuhkudach ekownaltalig ed
Heg o d swohom kaisdag  ch d wo emenigak mamtp wo sap nuhkud hegai mam haschu emnuhkudachud id dahm jewed
Pion at pi wo e nako mat gohk wo aamok
Hema at baich ab wo i tatchuad ch baich i sap wo chikpanidad
Kumt ahpim hab waap pi wo shai e nako mams wepo ab wo ha tatchuad g Jiosh ch ihda jewed dahm skaistalig 
Sh am hai kah g Palasi wehs ihda
K eda g Palasi si pihk e elid g skaisdagkaj
Kush idam heg hekaj nahnko ahg g Jesus
Sh hab kaij g Jesus ab ha wui Ahpim am hab chum e wua mam d sapekam am ha tahgio g hemajkam
K wabshaba g Jiosh smahch g emiibdag
Hegai mo haschu i g hemajkam hab chum elid mo d si haichu o d wabsh pi haichu am Jiosh nena ed
Mosesbad ch hegam hai kekelibad Jiosh haichu i tashogiddam at an ooha mamt has wo chum masmak
Kumt id wo chum hekaj am hugkam mat ab i wuhsh hegai John mo empahl wapkonahim
K am i amjed ihda skehg haichu ahga ab amjed g Jiosh kownaltalig am e ahgahim
K wabsh chum hedai am chum e nakog mat am wo i wah
T wabshaba pi wabsh wo huhug hegai chehanig
Baich at wo i pi hasigk mat g dahm kahchim ch jewed wo huhug
Dat wo pi ap chuijkamk hegai matp hedai wo sohhod g ewehm kihkam k hema ep wo bei
K hab waap wua g pi apekam hegai matp hedai an wo bei g haohhoda 
Sh id am ep ha ahgid g Jesus 
Tp hems hema d shai si skais oodham ch chum hekid g si snamkig eniga ab wahpkch ch wehs tashkaj si skakaisim kihdag
K am hema d si shoigkam oodham ch hab chehgig Lazarus ch wehsko hihiwog
Kum ab i bebhe ch ab dadsha skais oodham kihjego
hab elidch mat hees haichu wo al huh mo ab i shulig skais oodham mihsa t ab
K g gogogs ab winikon g hihiwdaj
T am i muh ihda shoigkam oodham
T g anghil am i be k an uapa anai mam am ha nuhkud g sapekam
Kut g skais oodham hab waap muh
Kumt ged hu cheh
T am i e chegito k oki am haichug mo am kuhkpi g pi apekam ch shai si skook haichu tahtk ch ab i nea e dahm
K g Lazarusbad ab wehmaj daha g tshohshon Abraham
K ihda skais oodham ab si skaidam hab kaij Nishohshon Abraham gee skook ani nakog id eda mehi
Ab g si i snihoigeid k ab wo cheha g Lazarus mat am wo wahki g enowi shuhdagi ch ed k ab wo i him k ab wo iawua ninehni ab 
K wabshaba hab kaij g Abrahambad Nihajuni am g i chegito map wa in d doakam ch wehs haichu skehg edgid
K wa g Lazarus d wabsh si shoigkam ch wabshaba hemuch ab si sap e tahtk iia
Kup ahpi g skook tahtk
Gamai wa baich o an ge stadani ch sjuhk hiktani an ttahgio
Kutt pi wo tnako machs hedai am gahi wo i chesh emwui o mamt ahpim ab gahi wo i chesh twui 
K hab kaij g skais oodham Pegih nishohshon am ani hetasp wepnag
K idam am wabsh kia d dodakam ch am kih niohgbad kih am
Ab g si i snihoigeid k am wo cheha g Lazarus mat am wo him k am wo ha shohbi
T pi ia hu haab wo dada mo ia g skook e tahtk 
K hab kaij g Abrahambad Mwepnag o edgid g Moses oohana ch Jiosh haichu i tashogiddam haoohana
T heg am wo ha shohbi matp ab wo kaiha 
K hab hahawa ep kaij g skais oodham Nishohshon Abraham pi at woho ab wo kaiha
Pt wabshaba hema hab wo sha juh mat ep wo e chegito
T ab wo kaiham k gm hu wo sohhod g pi ap echegitoi 
K hab kaij g Abrahambad Pi o ab hu kaiham g Moses oohana ch Jiosh haichu i tashogiddam haoohana
K am wa tasho mat hab waap pi ab hu wo wohoch hegai matp hems ep wo e chegito Neh bo kaij ch am dagito 
