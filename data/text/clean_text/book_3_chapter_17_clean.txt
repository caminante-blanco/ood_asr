
Sh hab hahawa ep kaij g Jesus ab ha wui hegam mash ab hiwig Chum o hekid haichu hab e wua mamtp hems heg hekaj am wo i shul pi apekam ch ed
T wabshaba skookam wo e namkid hegai mat hab wo emjuh mamt am wo i shul
Baich at wo i sapek wehhejed matp hems wo e wachumchud k wo e mua
T hab pi am hu wo ha shul g al niwohochuddam pi apekam ch ed
Am g wo se nenoidad
Mt wo ahgi g ewehm wohochuddam matp pi ap wo chui ab emwui
Kutp hems ab sap wo emkaiham k gam hu wo sohhod g pi ap echegitoi
Kumt ab wo i shoigeel
Tp hems muikko hab wo juh g pi apekam ab emwui hemako tash ed
Mt wabshaba chum hekid ab wo i shoigeel mat hekid gam hu wo sohhod g pi ap echegitoi k ab wo emtai g hoigeelig 
Sh hab kaij g Jesus chuhchai ab wui Tkownalig ab g i geedajid g twohochudadag 
Kush hab kaij g Jesus Pi am tatchua g gee wohochudadag
Wehs at hab wo e juh hegai mamt hab wo chee k wo swohoch mat hab wo e juh
Mtp hems am wo ahgi ihda gohi uhs mat wo e huhpshan k ged hu wo e ei ge shuhdagi ch ed
Kut wa woho hab wo e juh 
Sh g Jesus am haichu ha wepogid ch hab kaij Pi o ab hu shai ab g haahmo mas wo ha hihidol g epionag chum as hegam ge tash oidam am chikpan oidag ch ed
Pion at wo hihidol g eahmo k wo gegosid k hahawa hejel wo e gegos
Ab o ha ab mat am hab wo wa juh hegai mo haschu am hab i ha chehani
Kut pi hab wo chum el mas ab wo ha hoigeel
Pegih bo wa masma am emwehhejed
Wehs amt haichu am hab wo juh mo haschu ab i emchehani g Jiosh k hab wabsh wo e ahgad mam d wabsh pion ch am hab wabsh juh g echikpan 
Sh am wabsh kia hihim hegam Jesus Jerusalem wui ch am hihi ha shahgid g Samaria chekshani ch Galilee chekshani
Sh am hema d al kihhim
Kush am hai dadha jeg ed nash pi koko heg hekaj mo g ha chuhkug muhkhim ch chum pi ha doajig
Tsh am i chum wahp hegam Jesus mash em kihjeg g kolhai
Tsh idam kokodam am cheh g Jesus k i wahpamig k d wehstmahm ch am nam k ga hu wabsh mehk gegok  ch amjed skaidam hab kaij Jesus tkownalig ab g i sthoigeid 
Sh ab ha neid g Jesus ch hab kaij Gamai g wo hihim k ab wo echehgi papal ha wui 
Tsh am hees i hihim k smai matki ha doda
Kutsh hema ab uhpam i hih am i smahchk mat doa k ab si ihm g Jiosh si skaidam  k atsh am si gei jewed dahm ab Jesus wecho k ab si hoigeel
Kush eda ihda pi d Tuhligo ch d wabsh Samaria t am oodham
Kush hab kaij g Jesus A nant pi woho wehstmahm oodham ha dodaj
T eda al hemako ia uhpam jiwia k ab hoigeel g Jiosh k d wabsh gool oodham
Kekiwuani k gamai hihm
Ab ap nihiwig ch heg hekaj doa 
Sh hai g Palasi hab si kaij ab wui g Jesus A pt hekid hig am wo i tchehgi ihda Jiosh kownaltalig map an ahgachug 
Kush hab kaij ab ha wui Pi amt g ewuhpuikaj wo nei g Jiosh kownaltalig  mams hab wo chei Ia o haichug o Gd o hu haab haichug K eda am emshahgid 
Sh amjed hab kaij hegam ha wui mash ab si wecho e mashcham Ab o him g tash mamt wo chum tatchuad mant ia wo emwehmajk chum hems hemako tash ab ahni Jiosh si Kehsha
Nt wabshaba pi ia hu wo haichugk
Hai at hab wo kaijjid Gad g hu wo neid g Jiosh si Kehsha o Ia g hu wo neid Mt wabshaba pi am hu wo i nigahghi
Wehsko ant wo nichehgi mant hekid ep wo jiwia jewed dahm hab sha masma mat g wepgi smasma an gahi wo kekiwua chewagi ch ed
Nt wabshaba hemu mui wo nishoigch
T pi ab hu wo nitatchua idam hemajkam aii idani 
Kush hab ep kaij g Jesus Bat wo masmak mant hekid ep wo jiwia mash wa hab chuig eda mash g Noahbad in d doakam
Hemajkam ash wa gam ha wabsh i si nenead ch e gegosid ch ihed ch e hohont ch gam hu wabsh i pi chegito g Jiosh
T haha wabsh e ai g tash mat hegam Noahbad am i wahp gee wahlko ch ed
Kut mel g shuhdagi k ha wiin k wehs ha kokda
Bat ep wo masmak mash wa hab masma mash wa g Lotbad in d doakam
Wehsijj ash gam hu wabsh i si nenead ch e gegosid ch ihed ch haichu ha nolawt ch haichu gagda ch haichu eesha ch kihkit
Kutsh wa g Lotbad ab i wuhsh Sodom kihhim t amjed
Tsh g mei ch haichu smehidkam ab ha dahmjed i e iawua hab sha masma mo g juhki
Kutsh wehs e kokda
Bat wo wa masmak heg i tash mant am wo i nimaskogi
Kut pi hedai am hu wo shai chum i wah ekih ed mat am wo haichu ui chum as hems imhab wo wai oimmedad ekih wehgaj o am wo chikpanad oidag ch ed
Pi at chum hems wo shuwi g ekihdag
Batsh wa e juh g Lotbad hohnigbad k hekaj e muhkid
Bat wa masma wo heb hu wua g edoakag hegai matp hedai wo chum shuwidad g edoakag hejel e wehhejed
T wabshaba wo doibia g edoakag hegai matp hedai wo hekaj niwehhejed
Tp hems gohk am wo kohkshad ekih ed ch hema gam hu wo i e be k hema am wo wih mant hekid ep wo jiwia
Gohk uuwi atp hems am e wehm wo chuad g pilkani
T hema gam hu wo i e be k hema am wo e wuiok
  Gohk oodham at am wo oiopod oidag ch ed
T hema gm hu wo i e be k hema am wo e wuiok 
Sh hab kaij g chuhchaij ab wui A t hebai hab wo i e juh ihda 
Sh hab kaij g Jesus Am at wo tashok mat hebai hab e juh
Namt hig pi wo mahchk mat hebai wo kahchk g muhki am neidch mo am e hemapadch g nunuwi
Pegih mt hab waap wo sap smahchk mat hebai hab wo i e juh ihda mani emahgid
