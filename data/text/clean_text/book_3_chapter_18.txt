
Chum amt hekid wo e hoigeidahunad am Jiosh wui ch pi hekid wo dagito bash kaij g Jesus ch am hahawa ha ahgid ihda haichu wepogida ahga 
Tp hems am hebai hema d usagakam ch wabshaba pi ab hu has elid g Jiosh ch pi ab hu ha haichuchud g hemajkam
T am wui hema jiwia g hejel wiikam uwi k ab tai mat am wo i wehmt namsh pi slodaitamk
T pi ab hu wohog el
K wabshaba id chum hekid ab wui jijiwhia
Kut hab i e ah g usagakam Chum ani hi wa pi ab hu has elid g Jiosh ch pi ab hu ha haichuchud g hemajkam
K wabshaba shai si nikudut ihda uwi ch wo am hu nigewkoch pi nidagitok
Nt heg hekaj am hab wo juni hegai mo ab nichehani 
Sh hab hahawa ep kaij g Jesus Neh bat wo ha juni g pi apekam usagakam hegai mo haschu chum hekid ab tahni
Pegih bamt wa masma chum hekid ab wo tahnid g Jiosh g i wehmtadag
Kut shohtam am wo i apech haichu am emwehhejed
T eda mui am wo e chehgi mo pi woho ab hu nihiwig mant hekid ia ep wo jiwia jewed dahm 
Hai ash hab e elid g hemajkam mo d sapekam ch eda hab ha elid hai ehp mo d pi apekam
Sh g Jesus am ha ahgid ihda haichu wepogida ahga 
Neh gohk oodham at am hihi gee cheopi wui mat wo e hoigeidahu
K hema d Palasi  ch am hejelko kehk ch am e hoigeidahun ch hab kaij Ab ani si mhoigeid Jiosh mani pi sbanma ch pi hekid haichu ha iattogid ch pi am hu hab junihim g suam haichu hab masma mo chum hedai hab e junihim
Ab ani mhoigeid mani pi hab masma mo hegai pi ap ha kowlantdam m an kehk
Gohk tash ani nihoigeidahun ch pi haichu koa domig ed ch ab mmahk g hemako tahpani mo wehstmahm e tahpanch mani hees haichu ab i neid Neh bo wa masma e haschud g Palasi
K wabshaba hegai hema ga hu wabsh mehk kehk ch pi e nako mas ab wo uhgk i nea dahm kahchim wui no pi si e shoigchud
Id o hab kaij Jiosh ab g si i snihoigeid ahni pi apekam hemajkam Neh bo kaij hegai hema
Kunt wo emahgi mat id am i apech g Jiosh e tahgio
T sap e taht k hih uhpam
T g Jiosh pi am hu i apech hegai Palasi
Do wohokam mat g Jiosh wo haichuch hegai mat hedai hejel pi wo e haichuch k wo pi haichuch hegai mat hejel wo chum ehaichuch 
Sh hai g oodham am ha uapa g al chuuchum aal Jesus wui mat ab wo ha taht
Kush g chuhchaij ha neid ch chum sha kehid mo hab e wua
Tsh wabshaba g Jesus ab i ha wai g aal k hab kaij ab ha wui g echuhchai Ab g wabsh wo i ha hiwgid g aal mat ab wo i hihi niwui k pi an hu wo shai ha shohbi
Am at wabsh smoimam wo i wahp Jiosh kownaltalig ed ab nihiwigch
Nt wo si shel emahgi mamt hab wai masma wo i wahp 
Kush hema g Tutuligo ha wanimeddam ab kakke g Jesus ch hab kaij Ha mashchamdam map d sapekam shahchu ant am hab wo juh mant ab wo bei g pi ha huhugedam doakag 
Sh hab kaij g Jesus Pi ap mahch map haschu ahgch hab niaaga mani d sapekam
Heg o wai Jiosh d sapekam
Kup pi woho mahch mani hedai wud
Sha ap mahch idam chehanig mo hab chuig 
Pi g am hu ha ehsidad g hawehm kihkam
Pi g am hu ha muai g oodham
Pi g am hu haichu ha ehsidad
Pi g am hu haichu ha iattogidad
Ab g si has ha elidad g eohg ch ejee 
Neh bash kaij g Jesus
Sh hab kaij ihda oodham Wehs ihda ani hab junihim ged hu i nialijk amjed 
Tsh am i kah g Jesus ihda k hab kaij ab wui Hemako haichu o am wiis mapt am hab wo juh
Wehs apt wo gagda map haschu i edgid k wo ha mah g namkigaj g shoigkam k ab wo i nioid k am wo niwehmajk
Bapt masma wo edgidad g skaistalig an dahm kahchim ch ed 
Tsh si pi ap e taht ihda oodham am i kaiok nash pi d shai si skais ch si shuwid g sekaisdag
Tsh am i nei g Jesus mo pi ap e tahtk k hab kaij Shaat wai si skawkam wo i wahp Jiosh kownaltalig ed hegam mo d skakais
Nam hig hab elid mat wo e nako g kamihyo mas am wo gahi wuhsh hoipad jeg ed
Pegih t hab wa masma pi wo e nako hegam mo hiwig g haichu eeniga mas am wo i wahp Jiosh kownaltalig ed 
Sh hab kaij idam A t hedai wo e nako mat wo e doibia 
Sh g Jesus hab kaij Pi at hedai wo e nako mas hejel wo e doibia
T wabshaba g Jiosh wo e nako mat wo ha doibia 
Sh g Peter hab kaij Neh ahchim att am i dagito g tkihdag matt wo i moi 
Sh hab kaij g Jesus ab ha wui Woho amt hab e juh
Kunt am wo emahgi mat g Jiosh baich i gee haichu ab wo emmah ia jewed dahm ahpim mamt hedai wo dagito g ekihdag o g ewehm kihkam o g ewepnag o g ejehj o g eaaliga wehhejed g Jiosh kownaltalig
T am i dahm g pi ha huhugedam apedag ab wo emmah ekihdag ed 
Kutsh am hejelko i ha ui hegam gamai gohk echuhchai k hab kaij ab ha wui Neh am att wo hihi Jerusalem wui
T am hab wo e juh am nitahgio hegai mo wa g kekelibad Jiosh haichu i tashogiddam an oohan ab niamjed
Am amt wo i nidagito ha wui g gawul mahs hemajkam
T hegam wo nahnko niahgad ch ab wo nisiswuimad  ch wo nigewittan k hahawa wo nimua
Nt wabshaba ep wo nichegito mat d wo i waik tashk amjed 
Kush wabshaba pi shai amichud mas haschu hab ahg g Jesus
Heg o wa wepo mo e eestokch g haichu ahgaj
Sh am hihim hegam Jesus miabidch g Jerico
Sh g pi neadam am hema daha wohg hugid an ch haichu ha nead
Kutsh an bihbij
Sh id ha kah ch ab ha kakke mas haschu an has e wua
Kumsh hab ahgid An o him hegai Jesus mo ab Nazareth t amjed 
Sh am si skaidam hab kaij Jesus ab g si i snihoigeid ahpi map d tkownaligbad David amjedkam 
Sh hegam mash am baich hihim g Jesus si skehid ch hab ahg mat wo pi shahmuni
Kush wabshaba haha wabsh baich i skaidam hab kaij Ab g si i snihoigeid ahpi Davidbad amjedkam 
Tsh am hahawa i kekiwua g Jesus k ha chehani mat ab wo i e bek g pi neadam oodham
Tsh am i jiwia
Sh hab kaij g Jesus ab wui  Shahchu ant hab wo mjuni 
Sh hab kaij ihda Nikownalig chum ani tatchua mant ep wo haichu neidad 
Sh hab kaij g Jesus Haichu g neid
Doa apt nap pi ab nihiwig 
Tsh am ha hekaj wabsh sap haichu neid k ab si i hoigeel g Jiosh k gam hu i oi g Jesus
Tsh am i nei g mui hemajkam ihda k wehsijj ab si ihm g Jiosh
