
Sh am hu hebai g Jesus am ha mashcham g hemajkam gee cheopi ch ed ch am ha ahgid g skehg haichu ahgaj g Jiosh
Kutsh am dada g uugchu papal ch chehanig ha mashchamdam ha wehm g geeged  k hab kaij ab wui Dohp hab chum elid map ab amjed ab uukch g egewkdag ch am hab haichu wua
Oi g am tahgid 
Sh hab kaij g Jesus ab ha wui Pegih nt ahni wehpeg ab epai haichu wo emkakke
Am g wo niahgid  mams hedai hab elid mat ab mah g Johnbad g gewkdag mat wo ha pahl wapko
Nat g Jiosh ab mah aha nat wabsh g oodham 
Kush idam am wabsh hejel si aaga ch hab kaij Shahtt hig wo chei
T ab wo tkakke matt haschu ahgk pi ab hu wohoch mattp hab wo chei mo ab Jiosh amjed uukch g gewkdag
T g hemajkam wo tmaichshul mattp hab wo chei mo ab wabsh oodham amjed uukch
Muijj o hab elid mo d Jiosh haichu i tashogiddam 
Neh bash kaij ch ab hahawa uhpam i e nohnogi Jesus wui k hab kaij Pi ach shai mahch mas hedai amjed ab uukch g egewkdag 
Sh hab kaij g Jesus ab ha wui Pegih nt ahni hab waap pi wo emahgi mani hedai amjed uukch g nigewkdag ch hab wua wehs ihda 
Neh bash kaij g Jesus ch am hahawa ha ahgid g hemajkam ihda haichu wepogida ahga hab kaijch 
Neh matp hems hema am ei g uhdwis eoid ed k hab hahawa i e ah mat gam hu hasko mehk wo him k pi oi wo jiwia
Kut hai wo nuhkudad g oidaj ch wo namkid hegai mo haschu ab d i chum wuikamaj
Pegih t am ha shulig k gam hu hih
Kut am i e ai mat wo bai g uhdwis
T am hema cheha g epionag mat am wo him k ab wo i uidk g wuikamaj
T wabshaba g nuhkuddam gewichkwua g piongaj k pi haichu shai mah
Kut gam hu uhpam hih
T g enigakam hema ep cheha g epionag mat am wo hih
T id ep gewichkwua g nuhkuddam k si sta edam shoigchud k pi haichu shai mah
T gam hu uhpam hih
T g enigakam hema ep cheha mat am wo hih
T hab waap skookam has juh k gam hu si wuhshad
K hab hahawa kaij g uhdwis oidag enigakam Neh si nitatchuidch nialidag ant wo cheha mat am wo hih
Heg at hemho ab wo wa has el 
T heg gan hu hih
T wabshaba ab i nei hegam nuhkuddam k hab kaij ab aai e wui Id o d enigakam alidag
Tt hig wo mua
T d wo tenigak g uhdwis oidag  T wa woho hab e juh k gam hu si i wuhshad ab amjed g uhdwis oidag k am i mua 
K hab hahawa ep kaij g Jesus  Neh nat hig pi woho wo ha kokda g oidag enigakam k am hai ep wo ha hiwigi mat wo nuhkud 
Tsh am i kah ihda g hemajkam k hab kaij Ih pi at woho hab wo e juh hegai map am tahgid 
Kush ab si ha neid g Jesus ch hab kaij Woho at hab wo e juh
K g Jiosh oohana am tashogid mamt hab wa masma wo sniohhod
Id o hab ahgch hab chuig g wepogida ahga Jiosh oohana ed 
Kihtdam at wo chum hema sohhodam g hodai
T wabshaba id d wo si shas haichu hodaik am hakihta wehhejed
Neh bo chuig g Jiosh oohana
Kut wo e shoigch hegam mat pi wo niamich
Id at heg wo wa wepok mat ab wo e keiko hodai t ab
Kut wo bei g skook enamkidadag hegam mat wo sniohhod
Id at heg wo wa wepok mat g hodai ab ha ab wo gehsh k am wabsh wo sha wia 
Neh bash kaij g Jesus ch hegam hab ha ahg chehanig ha mashchamdam ch uugchu papal
Kutsh hegam heg hekaj wabsh chum si sbehim
Sh wabshaba muijj g hemajkam ab si has elid g Jesus
Sh idam ha mashchamdam ch papal sha ehbid ch pi am hu be  k wabsh am snenoid mat am wo ha apet
Tp hems haichu hab wo chei mat heg ab wo abchud k an wo be k am wo i dagito kownal wui
Tsh heg hekaj hai ha namkid mat am wui wo hihim k ab wo haichu kakke k wo heki himch
Sh hab kaij idam ab wui Ha mashchamdam smahch ach map wabsh chum hedai ha mashcham g wohokam ab amjed g Jiosh himdag chum as has wo chei hedai i
Pegih k am wo tahgi maps has elid g gee kownal kowlanta
No hig thiwgid g tchehanig ahchim Tutuligo matt wo ha namkid aha no pi thiwgid 
Sh wabshaba g Jesus sha amichud mo g pi apekam hab elid ch hab ha ahg  Ab g wo hema nichehgid hegai lial mam hekaj ha namkid 
Kumtsh ab hema chehgi
Kush hab ha ahg Am g wo niahgid mo hedai wuhiosha ch hedai chehgig ab oohadag id ab lial 
Sh hab kaij idam Hegai mo d uhgchu tkownalig 
Sh hab hahawa ep kaij g Jesus Pegih ab g wo i dagito kownal wui hegai matp d enigaj k am epai wo i dagito Jiosh wui mo haschu d epai enigaj 
Kutsh pi e nako idam mas wo heki himch am ha tahgio g hemajkam k oi wa am wabsh i pi has kaij ch si has i el mat has masma ab i nodagi g hakakkei
Tsh am hai dada Jesus wui hegam mash hab e aaga Sajusi
Idam o d ha wohochudadag mat g Jiosh pi ep wo ha chegitoich g koi
Sh ab kakke idam ch hab kaij  Ha mashchamdam an o hab chuig ihda chehanigaj g Jiosh Mosesbad oohana ed ch hab chuig matsh g oidchkam wehngaj hegai mat wo muh pi ha aaligak hemho wo wa bei g hohnigaj g ewehnagbad
Tsh g aaligaj hab masma wo e kuint mat d wo aaligajk hegai mat muh
Pegih k am hu hebai wewaak d ewepngam
Kut g si geechu ge hohnt k pi ha aalidtok am i muh
T g oidchkam an bei ihda uwi k hab waap muh
T amjed g waikkokam an be k hab waap muh
T wehsijj hab e juh idam wewaak mat pi ha aalidtok koo k huhug
T gam hu si ha oidk heg ep muh uwi
Pegih k idam wehsijj hohnigkahim
Kut hedai d wo hohnigk matp g koi ep wo i wuwha 
Sh g Jesus hab kaij ab ha wui Ia o wai e hohont g hemajkam jewed dahm
K wabshaba pi hab chuig an Jiosh kihdag ed
Jiosh at uhpam wo ha chegitoich g edoibiakam k am wo i ha wahpki ekihdag ed
T hahawa pi wo e hohontad ch pi wo kood hab masma mo g anghil hab chuig
Mosesbad atki wa an ooha mash wa g Jiosh am e chehgid wui heg hekaj shai mash meihid ch pi meitto
Sh hab kaij g Jiosh 
Ahni ani d haJioshga hegam Abraham ch Isaac ch Jacob
Neh id o hab kaij g Jiosh chum as heki hu koi no pi am e wehm ha nuhkud ch ab uhpam wo i ha wuwhas muhkig amjed
Pi amt wabsh woho wo i huhug am i kook matp g Jiosh d emJioshga Neh bash kaij g Jesus
Kush hai hegam mo d chehanig ha mashchamdam ab neneok ch hab kaij Sap apt hab chei ha mashchamdam  Tsh amjed pi hedai e nako mas ab haichu ep wo kakke
Sh hab kaij g Jesus ab ha wui Am g wo oidahim mas hedai d wo Jiosh si Kehshak
Bo e aaga matsh d wo amjedkamk hegai tkownaligbad mash hab chehgig David
Kush wa eda g Davidbad hab aaga nikownalig natsh ooha ihda mo an hab chuig nei ed heg eda Jiosh heki hu oohana 
Bo kaij g Jiosh ab nikownalig wui 
In g dahiwua sapkojed nihugid an
Kunt wo ha gewito g mobga mat ab wabsh sap wo mwechok
Neh namt hig sap wo ah mat has masma d wo Davidbad amjedkamk ihda mash d kownaligaj 
Kush wehsijj ab si kaiham g Jesus hegam mui hemajkam
Kush ab ha ahgid g echuhchai ch hab kaij  Hegam mo d chum chehanig emmashchamdam o am si sapko dadhaiwup cheopi ch ed ch gee gegosig ch ed
Si o skehg e enigadad ch an oiopo no pi tatchua mamt ab wo si has ha elidad
Kumt wo se nenoidad mamt pi hab wo masmak mo hegam
Chum as si chew e hoigeidahun am emtahgio ch eda haichu saagi ha wohppoid hegam mo d heheejel wiikam
T g Jiosh baich i skookam wo ha namkid heg hekaj pi ap hachuijig no pi wabsh pehegia e hoigeidahun ch hab wua ihda pi apekam 
