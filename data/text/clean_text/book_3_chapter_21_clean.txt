
Sh am hu hebai dadha idam Jesus mash am e shulig g hamahkigdag am wehhejed g gee cheopi
Kush g skakais mui am shulig g lial
Tsh am hema jiwia g al shoigkam oks mash d hejel wiikam k atsh gohk soamchu am shul
Kush am neid g Jesus  ch hab ha ahg g echuhchai Neh ihda al shoigkam oks at baich i gee mahkigdag hab juh mo hegam skakais
Hegam o ab wabsh mahk hegai mo haschu i pi tatchua no pi wabsh slialiga
T wabshaba ihda al oks wehs mah mo haschu al i edgid mat hekaj wo chum kihdagk 
Kush am hai neneok ab amjed g gee cheopi ch am aaga mo si skehg hab mahs ch si skehg hohodaikaj hab junis ch si skehg mahkigdagkaj e heosid
Sh hab kaij g Jesus  Heuu
Nt wabshaba wo si shel emahgi mo e aihim mat wehs wo i e shul ihda mam neid 
Sh g chuhchaij ab kakke ch hab kaij Hekid at hab wo i e juh ihda
Kut haschu d wo chehgidak matt heg ab wo smahchk mo e aihim matki am hab wo e juh 
Sh hab kaij g Jesus Mt wo se nenoidad ch pi am hu wo e iattogi
Mui at an wo i wuwha aahidag oidam k niwepo wo e chehcheg hab kaijch mo d Jiosh si Kehsha ch hab wo chei mat e ai g tash
Pi g am hu wo i ha oid idam
An at wo kaida mo am hahasko aai e cheggia g jejewed
Kumt wabshaba pi heg hekaj wo e kudutad chum as hems wo wohok
Hemho wa at hab wo mahsk haichu wehpeg
K wabshaba pi hab d ahga mat e ai mat wo huhug g jewed
Jejewed at ab aai wo i e cheggia
T an aai hab wo e juh mat g jewed shai sta ehbidam wo uugij
T g bihugig wo gehsh k g scheawagig ab wo i hih
Sta ehbidam haichu at am wo i e chehgi ab dahm kahchim t amjed
Mat koi hab wo e juh ihda kumt an wo emuu k wo emshoigchud k am wo emuapa chechopi ha wui k wo emkuh
Kumt wo e lodai am ha tahgio g kokownal nam pi ab sniwohochud
Id at am wo emapet mamt am wo ah g skehg haichu ahgaj g Jiosh
Pi g am heki hu wo e kudutad heg hekaj mamt has wo chei hejel e wehhejed
Ab ant wo emmah g neoki ch amichudadag
Kut pi wo e nako g emobga mas ab wo wui kekiwua mamt has wo chei
Emjehj ch emwepnag ch emhajuni ch emnaipijju at am wo i emdagito ha wui g hahaichu
Kumt haijj wo e koij
Muijj at wo semkehel nam pi ab nihiwig
Mt wabshaba sap am wo gahi wuwha mamtp has wo i emjuh  k wabsh wo sha bahbgi
T g Jiosh wo emdoibia
Shondal at an wo biha g Jerusalem
Kumt hab wo smahchk mo e aihim mat oi wo e padch g kihhim
Hemho wa at am wo ahhio dohdaag wui hegam mat am wo haichugk Judea chekshani ch ed
T hegam mo am haichug Jerusalem kihhim t am hemho wa wo ahhio ab amjed
Kut hegam mo gam hu wabsh jegko kih pi am hu wo i wahp kihhim ch ed  nat pi wo e ai mat wo skookam ha namkid g Jiosh k am wo wohokamch wehs hegai mo an oohanas oohanaj ed
Ih shoig
Sta at ehbidam wo mahsk am ha wehhejed hegam mat wo chuuchum mahmadk ch hegam mat wabsh wo kia wook g ali
Ab at wo i hih g gee shoigdag id dahm jewed
T g skook hanamkidadag ab wo gei ha ab idam hemajkam heg hekaj hachuijig
Mt wo hai ha kokda k wo hai ha lilsochud k gam hu wo i ha ui mehk jewed wui
Kut g gawul mahs hemajkam an wo bei ihda Jerusalem k ia wo i e chiwiadad am hugkam mat wo kuhgit g haapedag g gawul mahs hemajkam
T wo e uugij mo haschu an hab chuig tdahm
Kut sta ehbidam hab wo e juh g tash ch mashad ch huhuu k wo dagito g ewopogga
Kut g ge shuhdagi an wo wewgad ch an wo tootonkad
T id wehs wo chehgi mat gee haichu hab wo e juh wehsko jewed dahm
T g hemajkam wo si sehbidad wehs jejewed ch ed ch wo se chuhug nat ge wo mahchk mat haschu has wo e juh
Kunt ab hahawa si smasma wo i hud chewagi ch ed ab Jiosh kihdag amjed ahni Jiosh si Kehsha
Kut am wo e maskogi g nigewkdag
Bat masma wo e chehgi mo ab e aihim g hadoibiadag hegam mat ab wo nihiwgad
Kut heg hekaj wo chum si sap e taht mat hekid wo i shonwua ihda mani emahgid 
Tsh amjed g Jesus am ha ahgi ihda haichu wepogida ahga Neh mt wo smahchk mo g toniabkam e aihim mamt wo nei mat g suhna jee ch nahnko mahs uus ab wo i iiwgi
K hab wa masma hab mahs mamt wo nei mat hab wo e juh idam mani am heki hu emahgid k wo smahchk mo e aihim mant ep wo jiwia
Neh hegam mat wo nei ihda mani emahgid at d wabsh wo kia dodakamk jewed dahm mat hekid wehs am hab wo e juh
Wehs am gam hu hab wo i e juh ihda Jiosh nahtoi mam in neid
T wabshaba g nineoki pi hekid gam hu hab wo i e juh
Si g wo se nenoidad mat haha wabsh wo emai hegai tash
Mt am hu pi wo mahchk
Pi g am wo shai e hiwgid mamt wabsh si mui haichu k ed wo e nakogad ch wo si e gegosidad ch wo nawkkood ch g ekihdagkaj wo e kudutad
Hegai tash at am hab haha wabsh wo si e juh wehs hemajkam ha tahgio
Mt wo si se nenoidad ch wo e hoigeidahunad chum hekid mamt ab wo uukch g gewkdag ch sap am gahi wo wuhsh wehs ihda mat am hab wo e juh
Nt pi an hu haichu wo emabch ahni Jiosh si Kehsha mamt hekid wo ha lodai g hemajkam 
Sh g Jesus wehs tashkaj am ha mashcham gee cheopi ch ed
Kush muijj am wui daiw wabsh i sisialimad mat ab wo kaiha
Sh am i huhuduk sh gam hu hihhim idam Jesus Olive Uus Kawulk wui ch am koksho
