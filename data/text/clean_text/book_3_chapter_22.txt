
Sh am i e aihim mash eda e wushshad matsh wa g Jiosh ha doibia g hashohshonbad
Sh heg eda pi e koa hegai pahn mo jewajidas
Sh g uugchu papal ch chehanig ha mashchamdam am wabsh saagi e nakog matsh wo mua g Jesus ch wabshaba sha ehbid g hemajkam
Kutsh g ge Jiawul Satan an bei g Judas Iscariot
Tsh id am i ha dagito hegam Jesus k am him k am ha wehm aaga g uugchu papal ch gee cheopi nuhkuddam hageegeejig mat has masma am wo i dagito g Jesus ha wui
Tsh si shohhoi idam k ab si ahgi mat wo namkid
Tsh amjed am i e nako g Judas mat am wo neidad mat saagi wo gagda g Jesus ab ha wui
T pi wo mahchk g hemajkam ab amjed
Tsh am hahawa sap i e ai hegai hashohshonbad hadoibiadag piast
Kush d wehpeg tash matsh eda wo e kokda g kahwal mahmad
Sh g Jesus hab ha ahg g Peter ch John Am g wo hihim k am wo i apech g tgegosig matt wo wuhshad g tshohshon hadoibiadag 
Kush hab kaij hegam Bahtt hab wo juh g tgegosig 
Sh hab kaij Neh am amt wo hihi Jerusalem wui
T ab hema wo himad g cheoj ch wo waigchugad ab haa t ab
Kumt am wo i oi
Kut am hu hebai wo him k am wo i wah hema kih ed
Kumt hab wo chei ab wui g kihkam Neh smahchimk o g tmashchamdam mas an hebai i ha wiis matt wo wuhshad g tshohshon hadoibiadag  Kut am wo hema emchehgi g kih
T id gan hu hakih dahm hab wo chuigk ch wo geejk ch am wo apchudask
Kumt an haab wo i apech g tgegosig 
Kutsh wa woho am hihi idam kihhim wui
Tsh wa woho sap am hab e juh mash has i ha ahg
Kutsh am i apech g gegosig
Tsh am i hud
Kutsh am hahawa dada hegam hai
Tsh g Jesus am i dahiwua mihsa wui
Tsh g chuhchaij am ep dadhaiwua
Kush hab kaij ab ha wui Si ani tatchua mant wo emwehm huh ihda gegosig mant koi wo nimuhkid  nant pi pi hekid ia hu emwehm ep wo huh ihda hab mahs gegosig
T wabshaba ab wo e ai mat wo sap e nahto g emdoibiadag
Kumt an wo niwehmajk dahm kahchim ch ed 
Mtsh ab hahawa mah g nawait am tahsa ch ed
Kutsh ab i hoigeel g Jiosh k hab kaij ab ha wui Ab g wo behi ihda k wehsijj ab wo ha ih
Neh ahni ant pi hekid ab hu ep wo ih ihda uhdwis wadag k ab wo ai mat wo e nahto g Jiosh kownaltalig 
Neh bash kaij ch am hahawa bei g chemait k ab hoigeel g Jiosh k am i hahain k hab kaij Do nihonshpadag ihda mant am i emhahaini
Id ani hab ahgch hab kaij mant wo nimuhkid am emwehhejed
Ab g wo huhgi ihda hahainig k id chum hekid am hab wo junihid mamt hekaj wo snichegitok 
Tsh ab hahawa ep ha mah g wasib k hab kaij Do niehed ihda nawait
Id ani hab ahgch hab kaij mat g niehed wo e iawua mat hekaj am hab wo e juh hegai mo wa g Jiosh hab kaij matsh hab wo emjuni
Neh hegai mat wo nigagda o ia niwehm daha mihsa wui
Bant wa masma wo nimuhkid mat has masma g Jiosh am i apech mat g si Kehshaj wo e muhkid
T wabshaba wo si skookam e namkid hegai mat wo nigagda  Tsh ab ha hekaj aai i e kakke mas hedai wud wok ch hab wo e juh
Kush am e neowin hegam Jesus chuhchai am aagadch mas hedai d wo si haichuk am ha shahgid
Sh hab kaij g Jesus ab ha wui Neh ab am si e haichuchud hab sha masma mo g kokownal
Smahch am mo hegam si sgewkam an ha uukch g ehemajkamga
Kut hemho wa am hab wo junihid mo haschu ab ha chehani
Mt wabshaba ahpim pi hab masma am wo ha dahmkad g ewehm wohochuddam
Si amt shemajim am wo i ha wehmtad
Hegam kokownal o tatchua mat g hemajkam hab wo ha elidad mo gee haichu hab ha junid
Mt wabshaba ahpim pi hab masma hab wo e elidad mam gee haichu hab ha junid g hemajkam
Aha nam hig hab chum e elid mam d haaamo ch am wo dadhaiwua mat g empionag wo emgegos
Ni eda ahni pi hab masma hab niwua chum anis d emkownalig ch wabshaba heg niwepogid mani d empionag
Ahpim amt pi hekid shai nidagito am oidam g haichu ninakogig  Kunt heg hekaj wo emkokownalch hab masma mat g niohg Jiosh nikownalch
Mt am niwehm wo e gegosidad nikownaltalig ed
Kunt hab wo emjuh mamt d wo uusagakamk am ha dahm hegam gamai gohk kawod dakam Tutuligo hemajkam 
Kush hab kaij g Jesus ab Simon Peter wui Ih Simon Jiosh at wo hiwigi g ge Jiawul mat wehsijj wo emaappe hab sha masma mat g pilkani hihkdam wo nehnich g ehihka k gam hu wo i gawulkai g mohgaj
Jiawul o hab chum e ahg mat gam hu hab wo i emjuh hab masma mo g mohg
Nt wabshaba ab i tai g Jiosh mat wo i gewkaj g mwohochudadag Simon
Kupt am wo i ha gewkemhu g ewehm wohochuddam mapt hekid ab uhpam wo i e nodagi niwui 
Sh hab kaij g Peter Nikownalig ninahtokch ani mant wo nikuhpachud k wo nimuhkid mwehm 
Sh hab kaij g Jesus Neh Peter pi at koi am hu wo kuhu g keli chuchul id i chuhug ab kupt waikko hab wo chei map pi shai nimahch 
Sh hab ep kaij g Jesus ab ha wui Neh namd haichu i pi edagi mam wa ahgachug g haichu niahga pi uuk g elial kokstal o g limoshana kokstal o g shuhshk 
Sh hab kaij hegam Pi haichu 
Sh hab hahawa ha ahg Mt wabshaba hemu an wo uad g elial kih ch eispahyo chum ams hems wo gagda g elihwa k hekaj wo hema ha nolawt g ispahyo
Hemho wa at am hab wo e juh ihda mo ab niamjed oohanas ch hab chuig 
Bamt masma ab wo mohtoi g chuijig g Jiosh si Kehsha mamt g pi ap hemajkam 
Sh hab kaij hegam chuhchaij Pegih tkownalig m ia gohk wehch g iispapayo 
Sh hab kaij g Jesus Neh e at ai matt wo hihi 
Tsh amjed gam hu hih g Jesus Olive Uus Kawulk t ab mash hab wa e wua
Kutsh oi hegam chuhchaij
Tsh am i dada amai
Sh hab kaij ab ha wui Am g wo e hoigeidahun mamt sap wo nako g eaappema  Neh tsh am hahawa ha dagito k am baich shai him k am tonwua k e hoigeidahun  hab kaijch Niohg matp am wo sapek pt gam hu hab hig wo i juh hegai si skook shoigdag mo ab niwui him
Kuni eda tatchua mat ahpi g mtatchui hab wo e juh  Tsh am haha wabsh hema jiwia g anghil ab wui k ab si i gewkaj
Kutsh si e kudut k am baich haha wabsh si e hoigeidahu
Kush g wahuddaj am e iawua jewed dahm k d wabsh ehed 
Tsh am i haasa e hoigeidahun k am hih mash am dadha hegam chuhchaij
Kush am kohksh nash pi wabsh i ha baiwich g pi ap tahhadkam
Sh hab kaij ab ha wui Shahchu am ahgch kohksh
Ab g wo nehnen k wo e hoigeidahu mamt sap wo nako g eaappema 
Sh am wabsh kia neok
Sh ab hai ge hihim g hemajkam
Kush heg ha wanimed Judas mash d chum hema kehshaj g Jesus ch ab wui i hih matsh ab wo chintad
Sh hab kaij g Jesus Ih Judas pt wo nigagda ab nichintadk ahni Jiosh si Kehsha 
Tsh am i nei hegam hai Jesus chuhchai mo haschu has e wua k hab kaij Tkownalig natt wo ha cheggia g iispapayokaj  Kutsh hema ab si i widu g ispahyo k g uhgchu pahl neholiga nahk an si hikuch
Sh hab kaij g Jesus Am g wo wa i haasa k an taht ihda cheoj nahk k doaj
Tsh am wui dada g uugchu papal ch cheopi nuhkuddam hageegeejig ch g geeged mat an wo bei
Sh hab kaij g Jesus ab ha wui Bamki nielid mani d schu ehskam ch hab ia dada uukch g iispapayo ch uus
Am ani emwehm haichug cheopi t am wehs tashkaj
Kumt pi an hu nibei
T wabshaba hemu am i emapet
Pi apekam at sap am hab wo e juh schuhugam k ed 
Tsh an bei g Jesus k gam hu i bei uhgchu pahl kih wui
Sh g Peter ga hu wabsh mehkjed ha oid
Kutsh eda am ge e nai kolhai ch ed
Kutsh am i jiwia g Peter k am ha wehm dahiwua hegam mo am dadha
Kutsh am hema jiwia g chehia pion k am nei g Peter k ab si i neid k hab kaij Ihda oodham o wa an wehmaj hegai mamt an bei 
Tsh wabshaba pi mahch k e ah g Peter hab kaijch Pi ani shai mahch hegai 
Sh am shai haas
Kutsh am hema ep cheh g Peter k hab kaij Ahpi ap d hema hegam Jesus 
Sh wabshaba hab kaij g Peter Ih pi o woho 
Sh am hu d i hemako ohla amjed
Kush hema oodham am si e gewkaj ch hab kaij Woho o wa mo ihda oodham hab d waap ha wehm oodham noki pi ab d kihkam Galilee chekshani ch ed 
Sh hab kaij Pi ani shai mahch maps haschu hab ahg Neh sh am wabsh kia neok
Tsh g keli chuchul am si ku
Kutsh ab si e sikolkai g Jesus k ab si i nei g Peter
Tsh am wabsh si chegito g Peter g jesus neoki mo wa hab kaij Koi at wo kuhu g keli chuchul kupt waikko hab wo wai chei map pi nimahch  Tsh gam hu hahawa i wuhsh g Peter k si pi ap e tahtk ch shoak
Sh hegam mash am nuhkud g jesus nahnko ahg ch an si maish k wuh g wuhpuij  k ab si shonikkash ch hab ahg Am g hig tahgid mas hedai ab mshonikka  Kush mui nahnko ep skookam ahg
Tsh am i mahsi
Kutsh am e nam hegam geeged ch uugchu papal ch chehanig ha mashchamdam mash d e jehnigiddam
Kumtsh am ha wui uapa g Jesus
Sh idam hab kaij Am g tahgid maps d Jiosh si Kehsha 
Sh hab kaij g Jesus Pi amt woho ab hu wo niwohoch mantp am wo emahgi mani hedai wud
Kumt pi woho ab hu wo i nodagi hegai mantp haschu wo emkakke
Nt wabshaba wo emahgi mant iajed an sapkojed hugidaj an wo dak g Jiosh ahni si Kehshaj 
Kush wehsijj hab kaij A kuptp d Jiosh alidag 
Sh hab kaij ab ha wui Dani ahni 
Sh hab kaij hegam Neh pi ach shai hema tatchua mat wo si smahch k ah
Ahchim ach hejel kah mo si pi ap neok ab Jiosh t amjed ch hekaj wo chum e muhkid 
