
Kutsh wehsijj hegam hahaichu ab si e wehmt k am i bei g Jesus heg wui mash d kownal am Judea chekshani ch ed ch hab chehgig Pilate
Sh ab ha kaiham
Kush ab wui ab haichu abchudahim g Jesus hab kaijch Neh ihda oodham o im hu hab wabsh i ha wawan g themajkamga hab ha ahgch mat pi wo namkid g gee kownal
Kuch kah mo hab hejel e ahg mo d jiosh si Kehsha ch d uhg kownal
Kupt hemho wa wo mua 
Kush ab kakke g Pilate g Jesus ch hab kaij Nap d hakownalig g Tutuligo hemajkam 
Sh hab kaij g Jesus Dani ahni 
Tsh g Pilate am i mamche hegai mam ab abchud
Sh eda mui an oiopo g hemajkam sneidamk mo has e wua
Tsh g Pilate am ha kaichudk hab ha ah g uugchu papal Pi ant haichu shai cheh mas pi ap hab juh ihda oodham mat heg hekaj wo e muhkid 
Kush wabshaba baich i e gewpkad ch hab kaij Am o ha chuamun g twehm oodham haichu ha mashchamch wehsko ga hu Galilee t amjed ch ia Judea ch ed ch chum hems iia Jerusalem ch ed 
Tsh am i kah g Pilate ihda k hab kaij ab ha wui Kutp ab Galilee chekshani ch ed d kihkam ihda oodham  Kumsh am ahgid mash am haab d kihkam
Sh g Herod am d hakownalig Galilee chekshani ch ed ch iai idani am hab waap haichug Jerusalem t am
Kumtsh heg hekaj am wui uapa g Jesus
Kush si shehgig g Herod nash pi tash wai chum sneidamk hab chum e ahgch matp hems am tahgio hab wo juh g shasig haichu
Kumtsh am kei tahgio
Kush mui haichu kakke
Sh wabshaba pi has shai kaij g Jesus
Kush g uugchu papal ch chehanig ha mashchamdam am gegok ch si sgewkam ab haichu abchud g Jesus
Sh g Herod g eshondalig ha wehm haha wabsh nahnko ahg g Jesus ch si ash k ash g si skehg kahba ab wahki
Tsh ab hahawa ha cheha g Herod mat wo uhpam bei am Pilate wui
Kutsh heg i tash ab g Pilate ch Herod ab hahawa e nawojt k ash eda chum se kehid
Tsh g Pilate am i ha hemapai g uugchu papal ch ha wanimeddam g hemajkam  k ash hab kaij ab ha wui Ia amt uapa ihda oodham niwui hab kaijch mo goolko ha wanimed g hemajkam
Kunt hemuch ia emkaichudk am i mamche hegai mam ab abchud k pi haichu shai cheh mas pi ap hab junihi m
Kutsh Herod hab waap pi haichu shai cheh
T g shondaligaj ab uhpam i uapa twui
Pi atki haichu hab juh ihda mas heg hekaj wo e muhkid
Kunt wabsh wo ha cheha mat wo gewittan k wo dagito  Neh bash kaij nash pi am hema i dadagitosh g lihso ha wehhejed wehs ahid ab mo eda hab e wua hegai gee gegosig 
Kush wehsijj hegam mui hemajkam mo am haichug si skaidam hab kaij Pi ach tatchua ihda
Barabbas apt wo i dagito twehhejed  Sh eda ihda Barabbas am e kuhpch nash pi chum hai ha wehm cheggia g kownal ch hai ha kokda
Sh am ep chum ha wehm neok g Pilate nash pi chum sdagitoimk g jesus
Sh wabshaba am ep si skaidam hab ge kaij muikko Muani
Muani ab kots t ab 
Sh hab ep chum kaij g Pilate A t haschu pi ap hab juh
Pi ant haichu shai cheh mas heg hekaj wo e muhkid
Ab ant wo ha cheha mat wo gewittan k wo dagito 
Sh wabshaba am wabsh si skaidam hab kaij matsh ab wo naggia kots t ab
Neh tsh g hahihinki gewito g Pilate
Tsh am i apech mat am hab wo e juh g hatatchui
Kumtsh gam hu i wuhshad hegai mash d ha cheggiadkam ch d ha muakam k amtsh g Jesus am i dagito ha wui mat am hab wo juh mo has i elid
Kumtsh gam hu i bei g Jesus ab kushwiotachudk g kots
Kush am hu hebai hihim
Tsh ab hema i ha nam g oodham mash ab him Jerusalem wui
Id ash hab chehgig Simon ch ab d kihkam mash am d Cyrene ch ash ab him ga hu ooidag amjed
Kumtsh am wabsh si be k ab kushwiotach g kots k atsh hab juh mat ab oidk wo himad g Jesus
Kush mui hemajkam ab oidch hihim
Sh g uuwi si shoanihim wehhejed
Tsh ab i ha nei g Jesus k hab kaij ab ha wui Pi g am niwehhejed wo shoanid ahpim Jerusalem t am kihkam ch wabshaba hejel e wehhejed ch eaaliga ha wehhejed
Ab o him g tash mat hab wo chei g hemajkam mo si haichu sha abamk hegam uuwi mat pi hekid shai mahmadt
Woho o wa mat sta ehbidam haichu hab wo e juh am nitahgio
T wabshaba baich i sta ehbidam haichu hab haha wo juh am ha tahgio hegam mo d pi ap chuijkam ch pi ab hu niwui e nohnogimk
 Hegam at pi wo e nako mas heg wo nako k heg hekaj wo chum tatchua mat g dohdaag am ha dahm wo i shulig k wo ha ehsto 
Kumsh gohk ep ha ua mamtsh am wehmaj wo ha kokda
Sh idam d pi ap hehemajkam
Kumtsh an dada anai mash am hab e aaga Koshwak
Tsh g shondal ab hahawa sisish g Jesus kots t ab k am i kei g kots wag ch ed k gan hu aai hab waap ha nahngia hegam pi ap hehemajkam kokots t ab
Tsh ab hahawa e hoigeidahu g Jesus k hab kaij Niohg Jiosh ab g wabsh si i sha hoigeid hegam mat ab ninaggia
Pi o shai mahch mani d si mKehsha ch d sapekam 
Kutsh g shondal am e chichwi k g wehschugaj e toi
Sh g hemajkam am gegok ch neid wehs ihda
Sh g ha wanimeddam nahnko ahg g Jesus ch hab kaij Ha at doibia hai pegih k hejel wo e doibia matp d Jiosh si Kehsha 
Kush g shondal hab waap nahnko wua ch hab wabsh sjunim k ab chum mah g nawait  ch wabsh nahnko ahg hab kaijch Oi g hejel e doibiad napsh pi d ge kownal 
Sh am dahm oohadag ihda Id o d Tutuligo hemajkam hakownalig 
Kush hema hegam pi ap hehemajkam mash ab hab waap naggia kots t ab ab si skookam has ahg g Jesus ch hab kaij Neh kuptp d ge Jiosh si Kehsha pegih k wo hejel e doibia k ahchim ep wo tdoibia 
Kush g hema ab si skehid ihda ch hab kaij Aha nap pi ehbid g Jiosh
Ia ach twehm nahngia ch ab twepo mohtoidas g chuijig
Kuch ahchim sap ab mohtoidas nach pi wa woho d pi ap chuijkam
Kutsh eda ihda pi hab shai juh g pi apekam 
Neh bash kaij ihda hema ch ab Jesus wui hab hahawa ep kaij Jesus ab apt wo wa al snichegitok hekid ab bek g ekownaltalig 
Sh hab kaij g Jesus ab wui Neh ni ab si mahgid mapt id i tashkaj wo niwehmajk an Jiosh kihdag ed 
Kutsh am i dahm juh
Tsh muh g tash k wehsko schuhugam ch ab ai g waik ohla
Kutsh am gee cheopi ch ed g skowk ikus kuhpadag ab si shel e wantsh
Kush am si skaidam e hoigeidahun g Jesus Jiosh wui ch hab kaij Niohg ab ant i mmah g nidoakag Neh bash cheiok am i muh
Kutsh am i nei g shondal hageejig matsh haschu has e juh k ab si ihm g Jiosh ch hab kaij Woho oki d sapekam oodham ihda 
Tsh amjed muijj gam hu uhpam hihi hegam mash ab neid ab wabsh e wecho wahpkch nash pi oi wa si ap e tatat
Kush wehsijj hegam mo si smahch g Jesus ga hu wabsh mehk gegok ch ab neid wehs ihda
Hai idam ash d hegam uuwi mash ga hu Galilee t amjed an wehmajkahim g Jesus
Sh eda wa hema hegam e jehnigiddam chum pi hohhoid matsh g wehmaj e jehnigiddam smuam k ah g Jesus
Id ash hab chehgig Joseph ch ab d kihkam mash am d Arimathea ch sap d oodham ch ab nenida g Jiosh kownaltalig
Tsh hekid am i muh g Jesus tsh ha hekaj am wui hih g Pilate k ab si e shoigchud k tahni g honshpadaj
Tsh am wa apech matsh wo bei
Tsh gam hu ep him k ab i huduni
Sh am mia hab chuig g hihaini ch ab heki hu cheotas hodai ch ed ch pi koi e hekaj
Tsh g Joseph am i bei g honshpadag k ged hu heg eda cheh am i hobinodk g skehg ikuskaj
Tsh hegam uuwi mo wehmajkahim g Jesus ab Galilee t amjed gam hu oi g Joseph k ash neid mat hebai e cheh g Jesus k has masma ab e woi
 Kush d wialos
Sh g hemajkam chum e nakog no pi g shahwai d hamihshmda tash
Kutsh gam hu uhpam hihi idam uuwi mash hebai dadha k am i apech haichu mat hekaj wo sap hab juh mo hab masma hab ha wua g ekoidag k ash am hahawa e ulinihogi mihshmda tash ch ed mo hab masma d hachehanig
