
Sh am e aihim g domig tash
Tsh am hihi idam uuwi hihaini wui k ash ua hegai matsh am nahto matsh hekaj wo i apech g muhki
Kush gam hu e melchudas hegai gee hodai mash ab hekaj e kuhpch g hihaini
Tsh am i wahp k pi shai edagi g muhki  k am wabsh i gegok pi amichudch ihda
Tsh am haha wabsh gohk i e chehgi ha wui mo hab sha mahs mo g oodham
Kush wabsh si tonod g haichu haeniga
Kutsh si e totods idam uuwi k ab si i shul jewedo
Sh hab kaij idam gohk ab ha wui Shahchu am ahgch ia gahg hihaini t am hegai mo d doakam
Pi o ia hu haichug g Jesus nat pi i wuhsh ab muhkig amjed
Am g wo i chegito mo wa has kaij ab emwui
Am am wa wabsh kia haichug Galilee t am
K wa hab kaij Hemho ant am wo wa i nidagito pi apekam hemajkam ha wui ahni Jiosh si Kehsha
T hegam ab wo ninaggia kots t ab mat wo nimua
Nt wabshaba wo i wuhsh muhkig amjed am heg eda waik tash amjed Neh bo kaij g Jesus ab emwui 
Kutsh idam uuwi am i chegito mash wa hab kaij g Jesus  k ga hu uhpam hihim k ash am ha ahgid hegam gamai hemako Jesus chuhchai ch wehs g hai mat has e juh
Hai idam uuwi mash am ha ahgid ash d Mary Magdalene ch Joanna ch hegai Mary mash g madaj hab chehgig James
Kush hegam Jesus chuhchai pi ab hu ha wohochud nash pi hab ha elid mo wabsh pi e mahch ch hab kaij
Tsh wabshaba g Peter am i e nakog k am meh hihaini wui k ged hu meliw k am i koachsh
Kush heg am wai kahch skehg ikus mash heg hekaj chum e hobinodch
Tsh amjed gm hu uhpam hih am wabsh i pi amichudch matsh haschu has e juh
Kush heg wai tash gohkajj am hihim Emmaus kihhim wui
Id amt ab wo ai kihhim am hu i gohk ohla ab am hihimadch Jerusalem t amjed
Sh idam am hihimad ch neneok ab amjed hegai matsh haschu has e juh am tahgio g Jesus
Tsh g Jesus am ha aa k am ha wehm hih
Kush hi wa chum neid ch wabsh pi amichud
Sh hab kaij g Jesus ab ha wui Shahchu am am si aagad ch ia hihim 
Tsh am wabsh i gegokiwua k si pi ap e tahtkam mahs
Sh hema idam hab chehgig Cleopas ch id hab kaij ab wui Aha nap ahpi wai hejel pi mahch mat haschu has e juh hemuch hui ch eda am daha Jerusalem t am 
Sh hab kaij g Jesus Shahchu ap hab ahg 
Kush hab kaij ihda Hegai mat hab e juh am tahgio hegai mo hab chehgig Jesus ch ab d kihkam Nazareth t ab
Heg oki d Jiosh haichu i tashogiddam
K wehsijj ab si has elid mo haschu hab junihim ch has i kaij
Kut g uugchu papal ch twanimeddam am i dagito kownal wui mat wo mua
Kumt ab sisish kots t ab k mua
Kuch eda id hab chum si elid mo d hegai matsh wa wo tdoibia ahchim Tutuligo hemajkam
K hemuch d i waik tash amjed mat hab e juh
Kut am hai hihi g uuwi twehm wohochuddam wabsh i sialim  k atsh pi cheh g muhki k uhpam dada k ttods am tahgidch matsh am hai i e chehgi g anghil ha wui
Sh idam hab ha ahgid mo d doakam g Jesus
T am hai hihi g chechoj hihaini wui k am smai mash wa woho pi am hu haichug g muhki mo hab chum kaij hegam uuwi 
Sh hab hahawa kaij g Jesus ab ha wui Swohom am hig pi haichu aamichud ch pi wohochud hegai mo wa g kekelibad Jiosh haichu i tashogiddam am ahg
No hig pi hab wa mahs mat hab masma wo e shoigch g Jiosh si Kehsha k am wo i wah si skehg eapedag ed  Neh bash kaij g Jesus ch amjed am i wuhshad k am tashogi wehs hegai matki g Mosesbad ch wehs hegam kekelibad Jiosh haichu i tashogiddam an ooha ab amjed
Kutsh am hihim k am i aihi hegai al kihhim mo am wui d hihimdam
Sh gam hu wabsh i si him g Jesus
Kush wabshaba an shoshobid ch hab kaij Ia apt wo wai jiwia twehm
Hudunihim o k ch ab i schuhugamhi 
Kutsh wa woho am ha wehm i jiwia
Tsh am wo i gegos
Tsh am bei g chemait k am e hoigeidahun k am hahawa hahain k ab ha mah
Kutsh am hahawa i amich
Tsh wabshaba am wabsh i piata
Sh hab hahawa kaij ab aai e wui Neh ab at wa si i tshuhdad g sap tahhadkam mo wa ab twehm neokhim ch am tashogid g Jiosh oohana mach ab hihim wohg oidch 
Tsh am ha hekaj i e nakog k gam hu uhpam hihi Jerusalem wui
Kush am e hemapadch hegam gamai hemako Jesus chuhchai hai ha wehm g ewehm wohochuddam
Tsh am dada idam gohk
Kush hegam am ha ahgid ch hab kaij Neh woho atki i wuhsh g tkownalig Jesus ab muhkig amjed
Kutsh g Simon nei  Kush idam gohk am hahawa epai ha ahgid matsh haschu has e juh am wohg ch ed ch heg ehp matsh amich g Jesus matsh am hahai g chemait
Sh am wabsh kia aaga ihda
Sh am haha wabsh kehk ha shahgid g Jesus ch ash hab kaij ab ha wui Am g wo sap e tahtkkad  Kutsh shai si e totods hab emahgch mo d wabsh kokoi
Sh hab kaij ab ha wui Pi g wo shai e kudut k ab wabsh wo sniwohochudad
Ab g wo i neid g ninohnhoi ch nitahtad k wo smai mani d ahni
Ab g wo nitahtam k wo nei mani pi d kokoi
Kokoi o pi ha chuhkug ch pi ha oho mani ahni hemuch imhab chuig 
Kush hab cheiok ab ha chehgi g enohnhoi ch etahtad
Kush chum si sap e tahtk ch wabshaba wabsh i hahaadka natsh pi wabsh i pi mai mat has wo el
Kush heg hekaj ab ha kakke mas am haichu chekch mat wo hu
Kutsh ab ge mah g watopi gai
Kutsh ab be k huh
Sh id wehsijj neid
Kush hab hahawa kaij ab ha wui Wehs ani am emahgid ihda heki hu
Wehs haichu at hemho wa am hab wo e juh mo an oohanas ab niamjed haoohana ed g Mosesbad ch hegam hai kekelibad Jiosh haichu i tashogiddam ch heg eda nenei oohana mo an hab chuig Jiosh heki hu oohana ed 
Neh bash kaij ch ab hahawa i ha mah g amichudadag mat wo samich g Jiosh oohana  k ash hab kaij ab ha wui Bant masma hab nijuh mo wa hab chuig an Jiosh oohana ed mant hab wo wa nijuh
An o oohanas mantsh wo nishoigchud k wo nimuhkid
Kutsh d wo i waik tashk amjed
Ntsh ep wo nichegito
Neh heg ant hab juh
Kut ia Jerusalem t amjed am aai wo i e ahgahi gam hu wehsko jejewed ha dahm mat g hemajkam ab wo i nihiwig k gm hu wo sohhod g pi ap echegitoi
T g Jiosh im hu hab wo i juh g pi ap hachuijig
Ahpim amt am wo ahgahid ihda si shas haichu mam neid ch kah
T g Hekia Sapekam Gewkdag ab wo emmah g gewkdag mamt hab wo junihid
Heg ant am wo cheha mat wo emwehmajkad hab masma mo g niohg Jiosh hab kaij mat hab wo e juh
Mt heg hekaj ia wo dadkad Jerusalem t ab ch ab wo ai mamt ab wo bei hegai gewkdag 
Tsh am hahawa i ha wanim amai mash am miabidch g Bethany
Tsh am hu hebai i dada
Kutsh am uhgk ul g enohnhoi ha dahm k ab ha hoigeelid  Tsh g Jiosh gam hu i bei dahm kahchim wui
Sh idam ab si has elid ch gam hu hahawa hihi Jerusalem wui shehgigch  k amjed chum hekid am hihhim gee cheopi wui ch ab hoigeelid g Jiosh
