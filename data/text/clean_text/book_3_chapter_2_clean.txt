
Sh am hema d si gee lai wehs ha dahm g jejewed ch hab chehgig Augustus
Sha am hu hebai tsh id am hab juh g chehanig matsh wehs wo e oohan k wo e kuint g hemajkam heheejel ekihhim ab
Id ash d si wehpeg kuintadag
Kush am hema d kownal Syria jewed ch ed hab chehgig Quirinius
Tsh am himto g hemajkam ab heheejel ekihhim wui matsh wo e oohan k wo e kuint
Tsh hegai Joseph mash wa am kih Nazareth t am ch atsh wo hohnt g Mary gam hu hih Bethlehem wui am Judea chekshani ch ed nash pi ab d kownalibad David amjedkam
Sh g Davidbad am d kihkam Bethlehem t am
Tsh g Mary am oi g Joseph
Sh eda e aihim matsh wo bei g emad
Tsh am dada Bethlehem t am
Sh eda pi am hu ha jeg am koksikud kih ch ed
Tsh heg hekaj am dadhaiwua haichu doakam kih ch ed
Kutsh si e ai
Tsh madt g Mary
Kush heg d wehpegkam ch d cheoj
Kutsh am si i hobino smoik ikus ch ed k am heg eda woi mo g haichu doakam am e gegosid
Sh am hai dadha g kahwal ha nuhkuddam gam hu jeg ed ch an ha nuhkud g eshoshoiga
Tsh ab haha wabsh ha wui e chehgi g anghil ab dahm kahchim t amjed
Kutsh an si i ton ha wehgaj matsh am e chehgi g Jiosh gewkdag
Kutsh wabsh wohoi e totods
Sh hab hahawa kaij g anghil Pi g am wo shai e totodsid
Ia ant jiwia mant haichu wo emahgi
K id wehs hemajkam d ha wuikam
T wo si sap e tahtkkad ab amjed
Idani at am mahsi Davidbad kihhim ed hegai mo d Jiosh si Kehsha mat d wo emdoibiakamk ch d wo geechu emkownaligk
Kumt id ab wo smahchk mat am wo wook heg eda mo am e gegosid g haichu doakam ch g smoik ikuskaj wo e hobinodch 
Tsh haha wabsh shai mui anghil ab ha wui i e chehgi wehmaj hegai hema k si nee ch ab hehgchulid g Jiosh ch hab kaij
Ab ach wehsijj hehgchulid g Jiosh an dahm kahchim ch ed
T hegam mo hohhoidachud g Jiosh an jewed dahm wo e doibia k wo si sap e tahtkkad ab aai e wui 
Neh bash kaij g anghil ch gam hu hahawa i himto dahm kahchim wui
Sh hab kaij a kahwal ha nuhkuddam ab aai e wui Oi g wo hihim
Tt wo hihi am Bethlehem wui k am wo nei hegai matsh am hab e juh mo ab i tahgid g anghil am wehhejed g Jiosh 
Tsh wa woho am si shohtam hihim k am i ha gahghim k ha cheh
Kush woho am woo g ali heg eda mo am e gegosid g haichu doakam
Tsh hegam kahwal ha nuhkuddam am hahawa i ahgahi mash has kaij g anghil ab amjed
Tsh wehsijj hegam mash ha kah ab si has i el mo haschu ha ahgid
Kush am si oidahim g Mary ch am wabsh hejel i smahch
Tsh g kahwal ha nuhkuddam gam hu uhpam hihi ab si hehgchulidch g Jiosh natsh pi wehs nei hegai mo haschu am ha ahgid g anghil
Kush am d i gigiik tash g ali
Kumtsh an pahl hikuch mo d hahimdag k hab chehch Jesus matsh wa g anghil ia uapa g ahga mat eda koi woiwua
Tsh am i e ai g tash matsh g Mary am wo e chehgi mo kegchudas mat hab masma g Mosesbad an ooha g Jiosh chehanig
Bo chuig matsh heg hekaj gohk wo ha kokda g hohhi o g paploloma k ab wo iagchul Jiosh wui
K hab ep chuig matp d wo cheojk g wehpeg mahsidkam ch ab wo i e dagito Jiosh wui
Tsh heg hekaj am bei g ali k am hihi gee cheopi wui ab Jerusalem t ab
Sh am hema kih g keli ch hab chehgig Simeon ch ash d si sapekam ch ab si has elid g Jiosh ch ash ab si nenida mat wo ha doibia g Tutuligo
Sh g Hekia Sapekam Gewkdag ab si wehmaj  ch ash am i tashogi matsh pi wo muh k ab wo ai mat wo nei g Jiosh si Kehsha
Neh tsh am i e ai g tash
Tsh am hahawa i tashogi mat am wo i wah gee cheopi ch ed
Kutsh g Joseph ch Mary am uapa g Jesus matsh am hab wo juni mo has i masma d hachehanig
Tsh g Simeon an koh g ali k ab si e hoigeidahun Jiosh wui hab kaijch
Pegih ia o i sape niJioshga
Pt ab haha wo i nihiwigi mant wo si sap nitaht k nipihhu map hab masma heki hu am niahgid
Neh niwuhpuikaj ani hahawa neid ihda mapt hekaj wo tdoibia
Kut wehs hemajkam wo smai ab amjed 
nat pi d wo hatonligk g nahnko mahs hemajkam ch ab wo si uhgk i ha bei g mhemajkamga 
Neh bash kaij hegai Simeon
Sh g Joseph ch Mary si has e tahtk heg hekaj mo has i kaij ab amjed g ali
Sh hab hahawa kaij g Simeon ab ha wui Jiosh at wo wa semhoigeel ch ash hab ep kaij ab jeej wui Neh ihda ali at g Jiosh am si i kei
Kut mui wo tdoibia
T wabshaba muijj g twehm Tutuligo pi ab hu wo wohochud k im hu hab wo i e juh
Jiosh at ab wo e chehgi twui id hekaj ali
T muijj wo skehid  k hekaj wo mahsko wua g echegitoidag
Kut g mihbdag wo si skookkad hab wai masma matp hems g ispahyo ab wo si mchuakad mihbdag ed Neh bash kaij g Simeon
Sh hema g oks am d Jiosh haichu i tashogiddam ch hab chehgig Anna
Sh g ohgajbad hab chehgig Phanuel ch ab d amjedkamaj g Asherbad
Kush g keligaj ihda Anna muh mash eda d haha wabsh i e wehm kihkam wewaak aahid ab
Sh am haha d hejel wiikam gigiikko gamai giik aahid ab
Tash oidam ch chuhug oidam ash am haichug gee cheopi t am ch ab si has elid g Jiosh ab wui e hoigeidahunch ch hab al hees haichu koa
Sh am haichug g ali ch jeej g Joseph wehm
Kutsh am jiwia hegai Anna k ash ab hoigeelid g Jiosh ch am hahawa wehsijj ha ahgid ab amjed g ali hegam mash hab waap nenida matsh g Jiosh wo ha doibia
Neh kutsh wehs am hab juh hegai mo an oohanas chehanig ch ed k gam hu hahawa uhpam hihi Galilee chekshani wui k am dada ekih am Nazareth kihhim t am
Kutsh ab si sgegokim i geelhi g ali k wabsh shai haichu samichud
Sh g Jiosh pihk elidadag am si e tashogid wehhejed
Wehs ahid ab ash am e wushshad Jerusalem t am matsh wa ha doibia g Jiosh g hashohshon ab ha amjed g Egypt t am hemajkam
Kush g Jesus jehj chum hekid am hihhim
Kush am d i gamai gohk aahidag g Jesus
Tsh am i e ai hegai hadoibiadag wuhshda
Tsh am ep hihi bekch g Jesus k am haichugkahim mo hees i tash am hab e wua
Tsh am i kuhgit
Tsh gam hu i e nohnogi uhpam
Tsh eda am wai wih g Jesus Jerusalem t am
Sh g jehjij pi mahch mo pi am hu ha wehmaj  nash pi hab elid mash an wa hebai ha wehmaj g hihimdam mash am mui e wehm hihim
Kush hekaj hemako tash wai chihpia k an chum gahghi ha oidk g ehajuni ch enanaipijju
Sh eda pi am hu haichug
Kutsh oi wa gam hu uhpam hihi Jerusalem wui mat an wo i gahghi
Kush am d i waik tash
Tsh ged hu hahawa cheh gee cheopi ch ed
Kush am dak ch ab ha kaiham g schu aamichuddam ch ab si haichu ha kakke mash am aaga g Jiosh oohana
Sh idam ab epai haichu kakke
Kush si se mamachim neok ch si sap ab uhpam i nodgid g haichu hakakkei
Sh wehsijj hegam mash kah ab wabsh i hahaadka si has i e tahtk
Neh tsh g Joseph ch Mary hab waap si has i e taht am chehgiok
Sh g jeej hab kaij Nisulijga shahchu apt ahgk hab tjuh
Shelkam att nonda g mohg wehm pi medgidk 
Kush hab kaij ab ha wui Chum am wa smahch mant hemho wa am wo haichugk niohg Jiosh kih ed  Sh eda pi shai amichud mo haschu ahgch hab kaij
Kutsh gam hu hahawa uhpam hih ha wehm Nazareth wui k ab ha wechokahim
Sh g jeej pi hekid shai pi chegito ihda matsh has e juh
Neh kutsh ab si sgegokam i geehogatahi g Jesus k baich i edagi g amichudadag k ash am si oid g Jiosh chehanig
Kush ab si shoigeid g Jiosh
Sh g hemajkam ab si has elid
