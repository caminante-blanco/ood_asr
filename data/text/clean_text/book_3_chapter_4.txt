
Jesus atsh gam hu hih ab amjed g Jordan akimel matsh hebai e pahl wako
Kush g Hekia Sapekam Gewkdag ab mahkch g si gee gewkdag ch hab ahg mat gam hu wo hih am tohono jewed wui
Kush am haichugkahim giikko wehstmahm tash ab
Sh heg oidam g jijawul hageejig am chum swuimk pi apekam ch ed
Jesus ash pi haichu koa heg oidam ch hekaj bihugim
Sh g ge Jiawul ab wui hab kaij Bap chum e elid map d Jiosh alidag
Pegih ab g hig chehani ihda hodai mat wo e pahnch naptki pi bihugim 
Kush hab kaij g Jesus Pi ant hab wo juh
An o hab chuig Jiosh oohana ed 
Jiosh neoki o baich d i si haichu mo hi g haichu hugi
Kut g oodham hemho ab wo wa swohog elidad 
Neh tsh g Jiawul am hahawa shai si shohtam wuhpuij tahgio wehs i mahsid g kokownaltalig id dahm jewed  k ab wui hab ep kaij Wehs o ab nimahks ihda gewkdag ch kaisdag ch d nieniga mant wo wa mah mani hedai hab i elid
Kunt wehs ab wo mmah mapt ab niwui wo i gehsh k ab wo has niel 
Kush hab kaij g Jesus Pi ant hab wo juh
An o hab chuig Jiosh oohana ed 
Heg amt wai Jiosh ab wui wo i gehsh k ab wo ihmad ch heg ab wo wai swohog elidad 
Kutsh am hahawa wuhpuij tahgio i mahsid hegai gee cheopi mo am kehk Jerusalem t ab k hab ahg Maptp d wo Jiosh alidagk pegih am g i dahi amjed mo gan hu si uhgk kihtas
No hig pi an hab chuig Jiosh oohana ed 
Jiosh at ab wo ha cheha g mui anghil mat wo mnuhkud
Kut an hu wo si muukchid mapt nih g shai etahtad ab hu wo shul hohodai t ab 
Sh hab kaij g Jesus ab wui Pi ant wo pipich g Jiosh
An o hab chuig oohanaj ed 
Pi g wo shai pipichudad g ekownalig Jiosh 
Kush g Jiawul am hahawa sha dagito g Jesus am i wehs nahnko masma chum swuimkk pi apekam ch ed
Tsh gam hu hahawa hih g Jesus Galilee chekshani wui
Sh g Hekia Sapekam Gewkdag si gee mahkch g gewkdag
Tsh gam hu aai se mai g haichu ahga ab amjed
Kush am ha mashcham ha eeda g hachechopi
Sh wehsijj ab si has elid g hemajkam
Kush am him k am hekid
Tsh gam hu hih g Jesus Nazareth kihhim wui mash wa am d si kihkam
Tsh g shahwai am i e ai
Kutsh am i e chehm g hemajkam cheopi ch ed nash pi eda e mihshmad
Tsh am jiwia g Jesus k am dahiwua hab masma mash wa chum hekid am hab e junihim
Kumtsh am hiwigi
Tsh am kekiwua matsh wo neokchul g Jiosh heki hu oohana
Kumtsh ab hema mah g holiwk oohana
Sh d oohanaj g Isaiabad
Tsh an neokchul mo an hab chuig matsh g Jiosh si Kehsha hab wo chei 
Jiosh at am i nikei mant am wo ha ahgidahid g shoigkam g skehg haichu ahgaj
K heg hekaj am niwehmaj g Hekia Sapekam Gewkdag ch ab nimahkch g si gee gewkdag
K ab nichehani g Jiosh mant am wo ha ahgidahid g doibiadag hegam mo haichukaj e wupulshch ch wo ha nench g pi neneadam k ab wo i ha wuwhas hegam mo haichukaj e kudut 
k wo ahgachug mat e ai mat g Jiosh wo ha doibia g ehemajkamga
Tsh g Jesus ab i holiwkai g oohana k ab uhpam mah g nuhkuddam k am hahawa dahiwua mat haichu hab wo chei
Sh wehsijj ab si kaiham mat has wo chei
Kutsh am i neok k hab kaij ab ha wui Neh hemu at e ai
Ni ahni hab wua ihda mant am neokchul emwehhejed 
Tsh wehsijj ab si has i el no pi si sap neok k wabshaba hab kaij Aha no hig pi woho d Josephbad alidag 
Sh hab kaij g Jesus No hig pi woho mamt ab niwui hab wo chei hegai hab hacheidag mo hab chuig Am g i e maskogid maptp d ge mahkai k hab ep wo chei Ia g hu hig hab ep juhni g shasig haichu ekih am mapsh has masma am hab ge junihim Capernaum kihhim t am 
Sh hab ep kaij g Jesus Mo wa woho mam pi ab hu has elid g Jiosh haichu i tashogiddam amai mo hebai d i si kihkam
Elijabad wehm oodham ash wa hab masma pi ab hu has elid
Tsh heg hekaj pi am hu hema i wehmt matsh eda pi ha juh waik eda hugkam aahid ab
Tsh g bihugig i gei
Muij ash g heheejel wiikam uuwi amai
Tsh wabshaba g Jiosh am cheha g Elijabad matsh am wo hih Seraphath kihhim wui am Sidon jewed ch ed k am wo hema i wehmt g hejel wiikam uwi amai
Kush mui koko g Tutuligo heg hekaj pi ha doddakam mumkidag mo hab e aaga leprosy
Tsh eda pi hema shai ha doaj hegai kelibad Jiosh haichu i tashogiddam mash hab chehgig Elisha
Sh hema heg hekaj mumku g gawul mahs oodham ch hab chehgig Naaman ch am kih Syria jewed ch ed
Kutsh heg wai doaj g Elishabad 
Tsh wehsijj hegam mash am haichug cheopi ch ed si babgat am i kaiok ihda  k atsh gam si neiopa k am i chewaim g Jesus gam hu jegko
K eda g Nazareth an kehk kawulk t ab
Kutsh am i bei mo am hu hebai ge uhgk i koa g kawulk hab chum ahgk mat amjed wo i daich
Tsh wabshaba g Jesus am wabsh ha shahgid wuhshani k gam hu hih
Tsh gam hu hahawa hih g Jesus Capernaum wui heg eda chekshani k am ha mashcha g hemajkam cheopi ch ed mo am d i hamihshmda tash
Kutsh wehsijj si has i el kaiok mo has masma ha mashcham no pi si se mamachim neok
Sh am hema daha mo g jiawul an uukch
Kush si skaidam hihnk ch hab kaij  Gam g hu hihm ahpi Jesus map ab Nazareth t ab d kihkam
A napt hab ahgk ia jiwia mapt wo tkokda
Smahch ani map hedai wud
Dap Jiosh si hekia sapekam kehsha 
Tsh g Jesus ab si chehmo g jiawul k hab kaij Pi g shahmuni k ab i wuhshani id amjed oodham Tsh g jiawul am si wua hegai oodham wehsijj ha tahgio k ab i wuhsh amjed k pi shai kookam has juh
Kutsh wehsijj ab si has i el g Jesus k hab kaij ab aai e wui Shai si sgewkdag g neokij
Ab o chehani g jijawul mat ab wo i wuwha
K wa woho hab e wua  Kutsh wehsko e kah ihda anai heg oidk jejewed
Tsh amjed gam hu hih g Jesus heg kih wui mo hab chehgig Simon
Sh eda g hohnigaj jee ihda si mumku k ch stoni iajidch
Kumsh am ahgid g Jesus ab amjed
Tsh am him k am i kekiwua heg woikud hugid an k am e hoigeidahu
Tsh am ha hekaj apet k am i wamig k ha hihidol
Tsh gam hu hud g tash
Tsh wehsijj hegam mo g hanaipijju koko g nahnko mahs mumkidagkaj am ha uapa Jesus wui
Kut wehsijj ab i ha tahtmahim k ha dodaj
Tsh mui ab wui i hihi hegam mo g jijawul an ha uukch
Sh idam jijawul si hihnk ch hab kaij Ahpi ap d Jiosh alidag Kush ab si sha kehid g Jesus ch gam hu i ha wuwhasid ch pi ha hiwgid mas am hu has wo kaijjid no pi smahch idam mo heg d Jiosh si Kehsha
Sh am hu hebai wabsh i sialim tsh g Jesus gam hu jegko i wuhsh
Tsh am i gahghi g hemajkam k am i chehg k chum pi hiwigi mat wo hih ab ha amjed
Kush wabshaba hab kaij ab ha wui Hemho wa ant am wo i ahgahi g skehg haichu ahga ab amjed g Jiosh kownaltalig an aai kihhim ch ed hab wa ehp nat pi hab ahgk i nikei g Jiosh  Tsh wa woho am i ha mihshmdahi wehsko hachechopi ed amai Galilee chekshani ch ed
