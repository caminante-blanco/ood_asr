
Sh am hu hebai g Jesus an kehk mo an i koa hegai al kahchki mo hab chehgig Galilee Kahchki
Kutsh g hemajkam ab wabsh i shodbinidahi skaimkch g Jiosh haichu ahga
Sh neid mo gohk wapalko am wupulshpi shuhdagi ch ed
Tsh g enigakam am ha dagito k ged hu ha wapkon g echuchagia
Kutsh am i chesh g Jesus hema ha eda idam wapalko
Sh heg d Simon eniga
Sh hab ahg matsh am wo shai nuichkwua shuhdagi ch ed
Tsh g Simon hab juh
Tsh ab i dahiwua g Jesus wahlko ch ed k am ha mashcha g hemajkam
Tsh am i haasa haichu ha ahgid k hab ahg ihda Simon mat am wo i himch g ewahlko mo am sjuhk g shuhdagi k am wo i huduni g echuchagia ha wehm g ewehm chikpandam
Sh hab kaij g Simon Tmashchamdam ge att chuhug shai si chikpan k pi haichu shai bei
P wabshaba am tahgid matt am ep wo i huduni g tchuchagia
Pegih tt am hab wo tjuh  Kutsh wa woho am hihim k am i ha huhuds ge echuchagia k atsh shai si mui waptopi ha ui matsh chum alo e wanikumia g hachuchagia
Kush am hai ep chikpan hema wahlko ch ed
Kumtsh idam ab hahawa si ha wai mat am wo i ha wehmt
Tsh wa woho ab i himch g ewahlko k wehs ha shuhshud g waptopikaj mat chum alo wachkk g hawapalko
Tsh am i nei g Simon mat haschu has i e juh k ab si i gei g etohtonkaj Jesus wui k hab wabsh kaij Ih dani wabsh pi apekam oodham
K pi hab chum mahs maps wo niwehmajk ahpi sapekam nikownalig  Kutsh wehsijj hegam mash wehmaj si e totods neidch mat has e juh
Hai hegam wehmaj chikpandam g Peter ash d James ch John ch ash d aalidaj hegai mash hab chehgig Zebedee
Sh g Jesus hab kaij ab Simon wui Pi g am shai has e tahtkkad
Iajed apt imhab g oodham an wo ha uud niwehhejed  Tsh am wabsh i chum ai g shuhdagi koa idam k am i ha wuwhas g wapalko k wehs haichu am wabsh i dagito k gm hu i oi g Jesus
Sh am hu hebai g Jesus am hasko kihhim ch ed oimmed
Kush am hema g oodham wehsko maishch hegai mumkidag mo g chuhkugaj muhkhim
Tsh am jiwia g Jesus
Kutsh heg am i chehg k ab si kupal i gei wui k hab kaij Ab g si i snihoigeid k i nidoajid pej maptp wo tatchuad 
Tsh g Jesus ab tahtam k hab kaij Am o wa sape
Doajini Tsh am ha hekaj i doa
Tsh g Jesus ab chehani k hab kaij Pi g am hedai ahgid ab amjed ihda k wabshaba am ha hekaj wo hih pahl wui
T am wo mchechga k wo wohokamch mapt doa
Pt am hab haha wo juh hegai iagchulida mo wa g Jiosh emchehani Mosesbad oohana ed
T hab wo smahchk g hemajkam mapt woho doa 
Tsh amjed gam hu hih hegai oodham
Kutsh wehsko i e ahgahi ihda matsh g Jesus hab juh
Tsh hekaj mui hemajkam am wui hihi mat wo kah g haichu ahgaj k wo e dodaj
Tsh g Jesus am wo ha mihshmad k wo ha dodajid k amjed gam hu hejelko wo him k wo e hoigeidahu
Sh am hu hebai ehp mash g Jesus am ha mashcham
Sh am hai dadha g chehanig ha mashchamdam ch hegam mo si oid g chehanig ch hab e aaga Palasi
Idam atsh ga hu aaijed am dada ab amjed g Galilee chekshani ch Judea chekshani ch ab Jerusalem kihhim t amjed
Tsh g Jiosh ab si mah g gewkdag g Jesus mat wo ha dodaj g kokodam
Tsh am hai dada g chechoj hema uadch g pi himidkam
Id ash ab wabsh i smoik ch am woo ewahkus ed
Kush am i chum swahkidamk kih ch ed matsh wo chehgi g Jesus ab si hiwigch mat wo doaj
Sh wabshaba shai si shemajkamag
Kutsh pi has masma am hu wo i e wahki
Tsh heg hekaj gan hu hahawa i cheshaj kih dahm k am ge maggad g kih maishpadag k amjed ab i huduni g woikudaj am ha shahgid g hemajkam k am woi mash am kehk g Jesus
Tsh am i nei g Jesus moki ab si hiwig idam k hab kaij ab wui ihda oodham Ninawoj ab ani smhoigeid ch gam hu hab i juh g pi ap mchuijig 
Kush hegam chehanig ha mashchamdam ch Palasi wabsh hejel hab e ahg Ih shai si pi ap neok ihda oodham hab masma e wepogidch g Jiosh
Heg at wai Jiosh wo e nako mat gam hu hab wo i juh g pi ap hachuijig 
Sh g Jesus smahch mo haschu am oidahim ch hab kaij ab ha wui Pi g am wo shai oidahim manis pi woho edgid g gewkdag mant gam hu hab wo i juh g pi ap hachuijig
Bam elid mo spehegim hab e kaij mat gam hu hab i e juh g pi ap chuijigaj no ge hedai smahch mas swohom hab e juh
Pegih nt wo emchehgi mani woho ge gewkdag ch hab wua mani has i kaij ahni Jiosh si Kehsha Neh bash kaij ch hab hahawa kaij heg wui pi himidkam I g wamig k am behi g ewahkus k hihm am uhpam 
Tsh am ha hekaj i wami hegai oodham k am bei g ewahkus k gam hu uhpam hih ab si ihmch g Jiosh
Tsh g hemajkam si has i elid k ab ihm g Jiosh hab kaijch Shai si skehg haichu ach neid id tashkaj 
Sh hema d lial kowlantdam g kownal wehhejed ch hab chehgig Levi
Tsh g Jesus am cheh
Kush am daha heg eda kih mo am chikpan
Sh hab kaij g Jesus ab wui Oi g i nioid  Tsh g Levi am ha hekaj i wuhshani k am wabsh i dagito wehs haichu k gam hu i oi
Am wai mia amjed tsh g Levi am hab juh g gee gegosig am wehhejed g Jesus
Sh am hai oiopo g Palasi mash idam hai d chehanig ha mashchamdam
Sh eda muijj hegam mash am ha wehm e gegosid d lial kowlantdam hab masma mo g Levi
Kush hegam Palasi am ha neid ch hekaj sha kehid g Jesus chuhchai hab ha ahgch Ih shahchu am ahgch am ha wehm e gegosid idam pi ap hemajkam chum hems am ha wehm g lial kowlantdam 
Sh g Jesus hab kaij ab ha wui Idam pi ap hemajkam o se doibiamk hab masma mat g kokodam wo se doajidam
Hegam mo hab e elid mo sape at pi wo tatchua g mahkai
Pi ant hab ahgk ia jiwia manis wo ha doibia hegam mo pi e doibiamk 
Sh hai g hemajkam hab kaij ab wui g Jesus Neh muikko o pi e gegosid ch wabsh e hoigeidahun hegam mo ab wecho e mashcham g John ch hegam mo ab ha wecho e mashcham g Palasi
Kuki wabshaba ahpi g mwohochuddam pi hab e wua 
Sh hab kaij g Jesus ab ha wui Nat hig pi wo e gegos g wo ha hohntam naipijju mat eda heg am wo ha wehmajk
T am wo i e ai mat pi am hu wo ha wehmajk
T am hahawa pi wo e gegos
Pegih bat wo wa e juh idam ninaipijju mant hekid pi ia hu wo ha wehmajk 
Sh am hahawa chum ha tashogid g Jesus mat g mashchamaj pi ap wo wehnad g hahimdag ash hab kaij Pi at hedai g wechij ikuskaj wo shohsho g hekiuchij lihwa mat wo se wia nat pi wo i dahiwua k baich wo i wantsh g hekiuchij
T hab waap pi wo apet g hekiuchij nat ge wo wepo mahsk g wechij ikus
T pi hedai g wechij nawait am wo toa hekiuchij haichu elidag kokstal ch ed
Tp hab wo sha e juh t g wechij nawait wo wantsh g haichu elidag
T g nawait wo iawua k g haichu elidag wo e padch
Neh hemho wa at g wechij nawait am wo e toa wechij haichu elidag kokstal ch ed
Pi o hedai tatchua mat wo ih g wechij nawait hekid ab i jehkiok g hekiuchij nawait nat pi hab wo chei mo baich i sap hab kahk g hekiuchij 
