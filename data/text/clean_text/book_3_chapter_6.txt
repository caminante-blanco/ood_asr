
Sh am hu hebai hihim idam Jesus ha mihshmda tash ed
Kush am eshas g pilkani wohg huhugid an
Sh hegam mash am wehmaj g Jesus ab ha wohni g pilkani ch i mohon g enohnhoikaj ch koa
Sh hai g Palasi ha neid ch hab kaij Shahchu am ahgch hab wua hegai mo g tchehanig pi thiwgid machs hab wo wuad mihshmda tash ed 
Kush hab kaij g Jesus Bo wabsh masma hab e wua matsh wa g Davidbad
Pi amtki chegito matsh heg has e juh am i bihugimk
Bo chuig g Jiosh oohana  matsh am i wah gee cheopi ch ed k am ui g pahn k huh hegam ha wehm mash am wehmaj
Kush d hegai pahn mo am e toaw k ch hegam d wai ha wuikam mo d papal
T eda hemho wa am hab e juh
K heg hekaj am wa sape mat huh  Sh hab hahawa ep kaij g Jesus Dani Jiosh si Kehsha ch gewkdag am dahm g mihshmda tash 
Sh am hu hebai d ep mihshmda tash
Tsh am i wahp idam Jesus hema cheopi ch ed
Kush g Jesus am ha mashcham g hemajkam
Sh am hema daha g oodham mash g sapkojed nowij mahnikodag
Sh am hai dadha g chehanig ha mashchamdam ch Palasi ch an wa snenoid nash pi ab haichu sabchudamk g Jesus ch hekaj an neid mas wo hi wa ha doaj mihshmda tash ch ed
Sh g Jesus smahch mo haschu am chegito ch ash hab kaij heg wui mahnikokam Kekiwuani k ab i hihm ia hu ha baich g hemajkam Tsh ab i kekiwua
Sh g Jesus ab hahawa ha kakke ch hab kaij Shahchu am ahgch hab elid mo pi hiwgidas mihshmda tash ed mamt wo i ha wehmt hegam mo e shoigchud
Ab o emab mamt wo i ha wehmt g shoigkam k ep wo ha doibia hegam mat am hu wo e koij
Aha namt wabsh wo ha hiwigi mat wo e koij 
Neh bash kaij ch an hahawa wehsijj i ha neid k hab hahawa kaij ab wui hegai oodham Ab g si i shelin g enowi Kutsh am wabsh i chum shelin k am wai hekaj apet
Tsh hegam hahaichu wabsh wohoi babgat matsh ha doaj ha mihshmda tash ab k am ha hekaj i e wehm aaga mas has wo juh g Jesus
Tsh am wai mia amjed am hu hebai gam hu i chesh g Jesus kawulk dahm k ge chuhug oidam e hoigeidahu Jiosh wui
Kut am i mahsi
Tsh ab hahawa i ha wai hegam mash ab si wecho e mashcham k g gamai gohk am ha ui mat d wo si chuhchaij
Hema hegam ash d Simon
Kutsh heg hab ep chehch Peter mo hab d ahga Hodai Kush hema d Andrew ch d si wehngaj g simon
Kush hai d James ch John ch Philip ch Bartholomew  ch Matthew ch Thomas
Sh hema d hegai James mash g ohgaj hab chehgig Alphias
Sh hema hab ep chehgig Simon ch d hema hegam mash tatchua mat g Tutuligo hejel wo himchudad g ekownaltalig
Sh hema d hegai Judas mash g ohgaj hab chehgig James
Kush hema d Judas Iscariot ch d hegai matsh wa gagda g Jesus
Neh idam gamai gohk ash am d hahawa si chuhchaij g Jesus
Tsh ab hahawa i huhud hegam Jesus
Sh mui am ep haichug g hemajkam ab amjed g Judea chekshani ch Jerusalem kihhim ch ab amjed g ge shuhdagi hugidag an miabidch g Tyre ch Sidon kihhim
Wehsijj ash skaimk g Jesus
Kush ab wui hihim g kokodam ch hegam mash g jijawul an ha uukch
Sh g Jesus ha dodajid ch gam hu hab i ha wua g jijawul
Kush wehsijj ab chum stahtmamk g Jesus nash pi g gewkdaj ab wuhshani amjed ch wehs ha doajid
Tsh g Jesus ab i ha nei hegam mash ab si hiwig k hab kaij 
Mt wo chum si sap e tahtkkad ahpim mam ab e shoigchud Jiosh wui
Ab at wo i emwahpki ekihdag ed
Mt wo chum si sap e tahtkkad ahpim mam hemuch chum haichu tatchua
B at wo wa emmah g Jiosh mam haschu i tatchua
Mt wo chum si sap e tahtkkad ahpim mam shoani hemu no pi ab him g tash mamt wo wa si shehgigk
T wo semkehidad g hemajkam ch wo semohhod ch wo skookam has emahgad ch hab wo chei mam d wabsh pi apekam
Mt wabsh wo sap e tahtkkad ch wo shehgigk id hekaj
Bash wa masma e shoigchud hegam mash d kekelibad Jiosh haichu i tashogiddam ch hekaj bei g Jiosh mahkigdag
T g Jiosh hab waap wo emmah g gee sapekam mo emwehhejed an nuhkud ekihdag ed
T wabshaba wo si pi ap e tahtkkad hegam mo hemu d skakais no pi ab heki hu neid g sehehgig
T wo si pi ap e tahtkkad hegam mo pi haichu tatchua hemuch
Ab o him g tash mat wo pi haichu edgidad
T wo si pi ap e tahtkkad hegam mo se tahhadchud hemuch
Ab o him g tash mat wo shoanid
T wo si pi ap e tahtkkad hegam mo wehs hemajkam ab si has ha elid hemuch
Emshohshon ash hab masma si sap has ha ahg hegam mash hab wabsh se junimk mo d Jiosh haichu i tashogiddam
Nt wo emahgi mamt has wo masmak am ha wui
Ab g wabsh wo i si pihk e elidad ha wui g eobga k wabsh g sap haichu hab wo ha juni hegam mo semkehid
Idam atp hems wo pi kehg neneokad ab emwui ch wo emshoigchudad
Mt wabshaba wabsh wo si shemajimak am ha wui ch wo e hoigeidahu am ha wehhejed
Tp hems skookam has wo emjuh
Mt wabshaba ab wabsh wo i sha hoigeel
Tp hems hema ab wo emshonihi emkahm ab
Kumt wabsh wo hiwigi mat aigojed ab ep wo emshonihi
Tp hems hema wo emwohppoi g emlihwa
Kumt g ekotoni ep wo mah
Tp hems hema haichu wo i emtai
Kumt wo mah
Kutp hems hema haichu wo bei mo d emeniga
Kumt pi uhpam wo tai
Bamt wo ha juhkchid g hemajkam mam has i chum ha elid mat hab wo emjuhkchid
Pi at wo emmah g sap tahhadkam g Jiosh mamtp hegam ab wo wai ha tatchuad mo ab uhpam emtatchua
Chum o hems g pi ap hemajkam ab ha tatchua hegam mo ab uhpam ha tatchua
Pi at wo emmah g sap tahhadkam g Jiosh mamtp hegam wai ha wehhejed hab wo juh g sap haichu mo sap haichu hab emjunid
Chum o hems g pi ap hemajkam hab wa masma hab e wua
Pi at wo emmah g sap tahhadkam g Jiosh mamtp hegam wai haichu wo ha hiwigi mam hab ha elid mat wo wa uhpam emmah
Chum o hems g pi ap hemajkam hab waap aai haichu e hiwgid hab e elidch mat ab uhpam ep wo ui haakia mat heekia ha hiwigi
Neh mt ab wo pihk e elidad ha wui g eobga ch am hab wo ha junidad g sap haichu ch wo haichu ha mah mamt pi ab hu uhpam wo ge neidad
Bamt masma am wo e chehgi mam d aaligaj g Jiosh
T heg mui skehg haichu ab wo emmah
Jiosh o hab wa masma sha hoigeid g pi ap hemajkam ch hegam mo pi ab hu uhpam hoigeelid
Am g hab wo juhkchid g hoigeidadag hab masma mo g emohg Jiosh am hab juhkch
Pi g am hedai skookam has wo ahgad o ab wo ha mohtoidad g pi apekam
B at uhpam wo i e nodagi ab emwui
Gam g hu wabsh wo pi chegito mat hema skookam has wo emjuh
Kut hab wa masma gam hu wabsh wo pi e chegito mamtp hems hema skookam has wo juh
Ab g wo haichu ha mahkad
T g Jiosh ab haichu wo emmahkad
Ab amt baich i gee wo bei mamt hees ab i ha mah no pi g Jiosh baich i shemajima matp hems g hemajkam
Ab at wo i e nodagi emwui mamt has i masma ab wo neidad hema
Pi at has masma wo emwanimedad wohokam ch ed hegai mat hedai pi wo mahchk g wohokam
Heg at wo wa wepok matp hems hema g pi neadam hai ep wo i ha wanim g pi neneadam
Kutp hems wehsijj am wo i shul hiktani ch ed
Smahch am mat g ha mashchamdam ha baich wo i chum smahchk hegai mo haschu i ha mashcham
E mashchamdam at am hugkam wo chum smahchk g emashchama am i sap nahtok mo hegai mat hedai i ha mashcha
Pi g am wo si snenoidad g hema chuijig
Tp hems baich i geej g hejel emchuijig
T heg wo wa wepok mam g chum haichu ab i swuhshdamk wuhij ed mo eda baich i gee haichu ab woo emwuhi ed
Do iattogi mamtp hab wo chei mamt ab wo haichu i wuhshad hawuhi ed mo eda baich i gee haichu am woo emwuhi ed
Hemho wa amt wehpeg wo i apech g pi eapedag k haha wo e nako mamt hai ep wo i ha wehmt k wo i apech g pi haapedag
Mt wo smai mas hedai d sapekam oodham hab wa masma mamt wo smai mas haschu d skehg uhs
Skehg uhs at skehg wo bahidagt ch g pi kehg uhs pi kehg wo bahidagt
Uhs o se mahch ab ebahidag ab
Pi amt ab hu wo ui g suhna hoi t ab o g uhdwis ab shai t ab
K hab waap masma g oodham matp wo sapek ch skehg haichu hab wo wuad o wo pi apek ch pi kehg haichu hab wo wuad
Matp has i masma haichu chegito g oodham t hab masma wo neokad 
Sh hab ep kaij g Jesus Haijj am chum hekid hab niaaga nikownalig ch eda pi am hu hab wua mani haschu emahgid
Ab g wo nihiwgad ch ab wo swohog elidad g haichu niahga
T hab wo sapek g emdoakag
Id at heg wo wa wepok matp hems hema wo swihnam shondad g ekihta
T hab pi wo i gei mat hekid wo hewed k juh k wo sgewkam mel g shuhdagi
Pegih mt hab wa masma swihnam wo gegokkad mo ihda kih mamtp ab wo sniwohog elidad
T wabshaba pi wo apek g emdoakag mamtp pi ab hu wo wohog nielidad
Id at heg wo wa wepok matp hems hema pi wihnam wo shondad g ekihta
T ab wo mel g shuhdagi
T ha hekaj wo i gei g kihj k am wabsh wo i e padch
Pegih t hab wa masma wo i e padch g emdoakag mamtp pi ab hu wo wohog nielidad 
