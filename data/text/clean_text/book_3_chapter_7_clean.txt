
Neh tsh am i haasa haichu ha mashcha g Jesus amai k gam hu hahawa hih Capernaum wui
Kutsh g chuhchaij am wehmaj hihi
Kush amai am hema d shondal hageejig ch ab d hakehsha Rome t amjed ch kah ab amjed g Jesus
Sh id pionag hema muhkhim
Kush ab si tatchua g epionag ch hekaj ab ha tahni g Tutuligo hageegedga mat ab wo i wai g Jesus
T wo doaj g piongaj
Tsh hegam am dada k ab si e shoigch Jesus wui k hab kaij Am g i wehmt ihda oodham
Ab o si ttatchua ahchim Tutuligo ch am hema i kei g cheopi twehhejed 
Kutsh gam hu ha oi g Jesus k am i aihi g kihj hegai shondal hageejig
Tsh heg am hai ha ahgi g enaipijju matsh am wo hihim k wo haichu ahgi g Jesus
Kutsh am wui hihim k hab kaij Bo kaij g tnawoj Pi ani am hu hugkam d haichu maps am wo i wah nikih ed  o manis hejel am wo hih mwui
Am apt hab wabsh wo chea
T wo doa g nipionag
Samichud ani g mgewkdag no pi g nigeejig gewkdag am nidahm
Ni ahni hab waap gewkdag am ha dahm g nishondalig ch nipionag
T hab wo juh mant haschu ab wo i ha chea
Ni heg hekaj smahch mat am hab wo e juh mapt haschu am hab wabsh wo i chei Neh bo kaij 
Tsh g Jesus ab si has i el ab kaiok ihda
Sh mui hemajkam an oidahim
Kush ab ha wui hab kaij Pi ani koi hebai shai neid mas hema haas gee ab si nihiwig chum hems am ha shahgid g Tutuligo k am hahawa ha chea hegam mat ab dada mat g m hu uhpam wo hihi
Tsh am uhpam dada k chum nei
Kutsh doa g piongaj g shondal hageejig
Kush am baich d i tash
Tsh gam hu hihi hegam Jesus heg wui kihhim mash d Nain
Kutsh mui hemajkam ha oi
Tsh am wabsh i chum dada mo ab kihjeg g kolhai an wehgaj g kihhim
Sh ab g muhki e ua
Sh g jeej g muhki d hejel wiikam
K id d si hemako madaj
Kush mui ha wehmaj g hemajkam ab kihhim t amjed
Kutsh am i nei g Jesus ihda uwi k si pi ap e taht wehhejed k hab wabsh kaij ab wui Pi g am shoakad  k ch amjed am him k an taht hegai mo an ab woichug g muhki
Tsh ha hekaj gegokiwua hegam mo ua
Kush hab hahawa kaij g Jesus Wechij oodham ab g i wamigi 
Tsh am ha hekaj i dahiwua ihda oodham k ab ha hekaj wabsh neok
Tsh g Jesus am wamgid k hab ah mat gam hu wo i oi g ejee
Kutsh wehsijj si e totodsid k ab si ihm g Jiosh ch hab kaij Ia atki hema jiwia tshahgid g Jiosh haichu i tashogiddam ch hai hab ep kaij Jiosh atki ia jiwia tshahgid mat wo tdoibia mattp hedai d hemajkamgaj  Kutsh ihda mat haschu has e juh an wehsko e aaga Judea chekshani oidk ch an wehgaj
Sh eda ged hu e kuhpach hegai John mash am ha pahl wapkonahim g hemajkam
Kush am ahgid hegam mash ab si wecho e mashchamahim mash haschu has junihim g Jesus
Tsh heg gohk ab i ha waid  k am ha cheha mat am wo hihim k ab wo kakke g Jesus mas wa woho d Jiosh si Kehsha aha nat ab hahawa hema wo i wuhsh mat d wo hegaik
Tsh idam am dada Jesus wui k hab kaij Ab o tchehani g John matt ab wo mkakke maps woho d Jiosh si Kehsha aha nat ab hahawa hema wo i wuhsh mat d wo hegaik 
Tsh g Jesus heg i tashkaj mui ha dodaj g kokodam k mui ha wuwhas g jijawul ab ha amjed hegam mo an ha uukch k hanench g pi neneadam
Kush heg wehs neid idam John chuhchai
Sh hab hahawa ha ahg g Jesus Am g uhpam wo hihim k wo ahgi g John mam haschu i neid ch haschu i kah
Ha ani dodajid g pi ha dodajidam kokodam ch pi neneadam ch pi hihimidkam ch pi chechkaidkam ch ha chechegitoichud g koi ch am ha ahgid g shoigkam mat g Jiosh wo ha doibia
T g Jiosh ab wo semhoigeidad mamtp hedai ab wabsh wo nihiwgad ch pi wo nidagito 
Tsh am i gam hu hihi hegam John chuhchai
Sh g Jesus am haichu ha ahgid g hemajkam ab amjed g John ch hab kaij Neh am amt wa hihim k ab kaiha g John
K wa eda am oimmelhim pi apkokam jewed ch ed
Kumt pi woho am hu wo i wuwha wui matp d wabsh spehegi oodham ch am gawul wo wuad g eneoki
Pi o an aai e wanchkwua g John
Kumt pi hema sneidam mo skakaisim e enigadadch
Hegam mo hab masma e enigadadch o si skakaisim kih
Neh heg amt skaim Jiosh haichu i tashogiddam k heg wa woho kah
K g John am baich haichu k ed ep kehk  no pi d hegai mo ab amjed an oohanas mo g Jiosh hab ahg ch hab kaij 
Am ant hema wo i maskogi mat am wo i ha apech g hemajkam am wehhejed g si niKehsha jiwhiadag am jewed dahm
Neh bash kaij g Jiosh
Kunt wo emahgi mo g John wehs hemajkam ha baich d i si haichu am hugkam mat am i wuhsh g Jiosh kownaltalig id dahm jewed
T hahawa chum hems g si pi haichukam hemajkam am Jiosh kownaltalig ed baich d wo i shas haichuk mo hegai John 
Neh bash kaij g Jesus
Kutsh wehs ab kaiha hegam mat ab swohog el g Jiosh k am e pahl wapko ab John wecho chum hems hegam mo g lial ha kowlant g kownal wehhejed
Tsh wabshaba pi ab hu wohog el g Jiosh tatchui pi e pahl wapkonk hegam mo d Palasi ch hegam mo d chehanig ha mashchamdam
Kush heg hekaj hab kaij g Jesus Bo masma pi ta wepoma mo g aal hegam mat pi ab hu wohog el g John k pi ab hu nibei
Neh tp hems am wo chichwid g aal ch hab wo chei Am att emgehged g e hohontam hapiastakaj
Kumt pi e waila
Am att nei g muhki nei
Kumt pi shai shoshani 
Id ani hab ahg mat g John ab i wuhshani k pi ihe g nawait ch muikko pi e gegosid ab e hoigeidahunch Jiosh wui
K muijj hab kaij mo g jiawul an uukch g chegitoidaj
Nt ahni ia jiwia Jiosh si Kehsha k wabsh chum hedai ha wehm nigegosid
K muijj hab kaij mani sbanma ch siidag ch d hanawoj g sta kekeidamakam lial ha kowlantdam ch hegam mo pi ap oid g tshohshon hachehanig
Neh bo masma pi ta wepoma  ch im hu hab wabsh i juh g Jiosh amichudadag
K wabshaba hegam mo ab swohochud am chehgidch mo d wohokam 
Tsh hema g Palasi ab i wai g Jesus mat am wo wehmaj e gegos
Tsh am hih g Jesus kihj wui k am i dahiwua mat wo e gegos
Kush eda am hema d uwi heg eda kihhim ch si pi ap d hemajkam
Sh am dak ch e gegosid g Jesus
Tsh id am jiwia k am wehgaj i kekiwua am uadch g sap uhw shuhdagi al stoa hodai haa ch ed
Sh eda am e shelinch g Jesus mo hab masma dadhaiwup ch e gegosid
K si shoak ihda uwi
Kush g ohogaj an iawua tahtadaj an
Kutsh an i dagio g cheechew emookaj k an si ha chintad k an hahawa iawua ga sap uhw shuhdagi tahtadaj ab
Kush hab wabsh hejel e ahg hegai kihkam T wo chum smahchk mo si pi ap d uwi ihda matp woho d wo Jiosh haichu i tashogiddamk ch pi wo hiwigi mas an wo taht 
Sh g Jesus wabsh smahch mo hab masma oidahim ch ab wui hab kaij Simon ab ant wo haichu mahgi 
Sh heg hab kaij Oi g ab niahgid ha mashchamdam 
Kutsh g Jesus am ahgi ihda haichu wepogida eahga k hab kaij Matp hema ab wo e wulshch g hetasp siant pihsh heg ab mo g lial ha hiwgid ch hema ab ab wo e wulshch g hetaspo wehstmahm pihsh  k pi wo e nako mat wo uhpam namkid
Kut im hu hab wo i juh g hawulshpadag
Neh t hedai idam baich ab wo i si tatchua 
Sh hab kaij g Simon Naas hegai mamt baich i mui im hu hab i juh g wulshpadaj 
Sh hab kaij g Jesus Pegih  ab g neid ihda uwi
Ia ant jiwia mkih am
Kupt pi nimah g shuhdagi mant wo i wapko g nitahtad
T wabshaba ihda am i wapko g nitahtad g eohogkaj k am i ha dagio g cheechew emookaj
Pi apt ab hu nichintad mant ia jiwia
K wabshaba id g nitahtad chintad
Pi apt ab hu i huhu g nimoo
T wabshaba id g uhw shuhdagi an iawua nitahtad an
Neh nt hab wo chei mat am gee chehgi mo ab si nitatchua
T heg am wohokamch mat g mui pi ap chuijigaj im hu hab i e juh
Hegai mam hedai pi shai gee im hu hab i wua g hachuijig o pi shai gee am hu chehgid g etatchuidag 
Sh hab hahawa kaij g Jesus heg wui uwi Im ant hu hab i juh g pi ap mchuijig 
K hegam hai mo ab dadha mihsa wui hab kaij ab aai e wui K hedai e elid ihda ch im hu hab i chum wua g pi ap hachuijig 
Sh hab kaij g Jesus id wui uwi Ab ap nihiwig ch hekaj e doibia
Gamai g sap e tahtk hihm 
