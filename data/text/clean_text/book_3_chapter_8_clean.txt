
Sh amjed am hu hebai tsh g Jesus am hih ha oidk g kihhim k am ahgahim g skehg haichu ahga ab amjed g Jiosh kownaltalig
Kush hegam gamai gohk chuhchaij am wehmaj
Kutsh mui am ha oi g uuwi
Idam atsh wa ha dodaj g Jesus
Kush am haichukaj i ha wehmt
Hema idam ash d Mary Magdalene
Id atsh g Jesus ab amjed i ha wuwhas g wewaak jijawul
Kush hema d Joanna
Sh g wehmaj kihkam ihda hab chehgig Chusa ch d haichu am kownal wecho
Kush hema ehp d Susanna
Tsh idam uuwi wo emnolawt hegai mash haschu i tatchua hegam Jesus
Kutsh mui hemajkam ab hihi Jesus wui ga hu aai kihhim amjed
Tsh am ha ahgi g Jesus ihda wepogida ahga 
Nt wo haichu emmashcha ab amjed g Jiosh kownaltalig wepogidch mat hema an ei g haichu ekaichka eoidag ed
T hai gan hu wabsh shul wohg ch ed
T g hemajkam am keish k g uuwhig am huh
T hai gan hu shul mo pi geej g jewed ab waw t ab
T ab i chum wuhsh g ees k wabsh gaksh no pi pi wadag amai
T hai gan hu shul g kaichkaj shai ch ed
T heg am wabsh wehnadk i geege k ha kokda g esha
T wabshaba hegam mat an sap shul moihuna ch ed an wuhshani k siant ab kait hehemako Sh hab hahawa ep kaij g Jesus Neh am g wo i aamichud ahpim mam kah ihda 
Kush g Jesus chuhchai ab kakke mas has d ahga ihda wepogida ahga
Sh hab kaij g Jesus Nt wo emahgi mo has d ahga no pi g Jiosh emhiwgid mamt wo smai hegai mo haschu hemu am maskogid ab amjed g ekownaltalig
Ni wabshaba heg wai ha ahgid haichu wepogida ahga hegam mo pi ab hu wohochudamk
T hab pi wo amich haichu ab amjed g Jiosh kownaltalig chum as wo haichu neid k wo haichu kah 
Kush hab ep kaij g Jesus Neh nt wo emtashogi ihda haichu wepogida niahga
Jiosh haichu ahga o wepogidas mo g haichu kai ch am wo e gantad hemajkam haiibdag ed
K eda hai g haiibdag skawpk hab masma mo g wohg
K g Jiawul am wabsh spehegi ha wohppoid hegai mo haschu i kah
T hab pi ab hu wo wohoch g Jiosh haichu ahga k pi wo e doibia
K hai g haiibdag hab sha masma mo hebai pi geej g jewed ab waw t ab
T idam wo si shohhoi g Jiosh haichu ahga ab kaiok k wabshaba pi wihnam ab hu wo bebhe k ch ab hi wa al hees wo swohochudad
T ab wabsh wo i chum hih g aappema
T ha hekaj wabsh wo tai i shul
K hai g haiibdag hab sha masma mo hebai sshaig no pi e shaijidch heg hekaj kudutadag ch skaisdag ch stahhadkam
Kut pi haichu hab wo juh am Jiosh wehhejed
K hai g haiibdag smoik hab masma mo g moihuna
Kut ab wo kaiha g Jiosh haichu ahga k am wo si i nuhkud eihbdag ed k am wo e nako mat am hab haichu wo juh Jiosh wehhejed
Wohokam o wepogidas mo g lahmpa tonlig
Namt hig wo ehsto g lahmpa ab mehidk aha namt an wo dai mat hebai wo emtonlidch
Pegih mt hab wa masma pi wo chum ehsto g wohokam
Wehs at wo se mai matp haschu chum e ehstokch
T haschu wo i chum e maishchid wo e chehg k am wo i e wuhshad
Am g wo samichud mam haschu i kah
Hegam mat sap wo hekaj g eapedag at baich ep wo i nei
T wabshaba hegam mat pi ap wo hekaj wabsh wo heb hu wua 
Tsh am chum dada g Jesus jee ch wepngaj
Sh wabshaba si muij g hemajkam an wehgaj
Kutsh pi e nako matsh ab wo miabi
Sh hema hab kaij ab wui g Jesus Mjee ch mwepnag o am gegok jeg ed smneidamkch 
Sh hab ahg g Jesus Neh idam mo ab nikaiham ch ab swohog elid g Jiosh haichu ahga o heg wa wepo mo d nijee ch niwepnag 
Sh am hu hebai hab ha ahg g Jesus g echuhchai Am att hu hig shuhdagi aigojed wo i chehchsh Tsh wa woho am dadhaiwua wahlko ch ed k am gahi i shul
Sh am hebai him g wahlko shuhdagi ch ed
Tsh g Jesus am i woiwua k koi
Kutsh g hewel ab haha wabsh i meh
Tsh ab i tootonkai g shuhdagi k am iawua wahlko ch ed mash sta ehbidam hab mahs ha wehhejed
Kutsh g chuhchaij am wui dada g Jesus k am wuhan k hab kaij Tmashchamdam ttki wo tkoij 
Tsh am i wami g Jesus k ab si cheha g hewel ch shuhdagi tootonk
Tsh am i wehs haasa k gam hu wabsh i pi shahmuni
Sh hab hahawa kaij ab ha wui Ab g wabsh wo nihiwgad 
Kutsh eda si has i elid k si sehbeni k ash hab kaij ab aai e wui Kus hedai wud ihda oodham ch ab si chehani g hewel ch tootonk mat wo haasa
K ab swohog elid 
Tsh am hihim k gam hu dada ga hu aigojed g Galilee shuhdagi heg maibidch kihhim mash d Geresa
Kush am hema oimmed g cheoj jeg ed ch am chum kih heg eda kihhim
Sh wabshaba g jijawul an uukch g chegitoidaj
Kush gan hu wabsh kih mash an chehchog ch an e hihashp g koi
Kutsh ab i hud g Jesus
Tsh id am chehg k si skaidam hihnk ch ab i meh pi haichu enigadadch mash hab wa chuig k ab wui i gehsh k si skaidam hab kaij Jesus alidaj g si uhgk Jiosh gam g hu hihm k pi kookam has nijuhni  Bash kaij nash pi g Jesus ab si ha chehani g jijawul mat ab wo i wuwha amjed
Kush wa eda g jijawul muikko an bebhe ihda
Kumsh gd hu chum si kukpadch ch g kakhioj ch nohnhoij g e hukshchim wapainomikaj gan hu si wupulshp
Kush wabsh ha wanikumiak g e hukshchim wapainomi
Tsh g jiawul gam hu wo i wushshad tohono jewed ch ed
Sh hab kaij g Jesus ab wui Shahp chehgig 
Sh hab kaij Bani chehgig Muichu nash pi mui jijawul an uukch
Tsh g jijawul ab si e shoigch Jesus wui matsh pi am hu wo ha shul Jiawul kih ed
Sh eda mui an oiopo g kokji kawulk bahsho ch e gegosid
Sh idam jijawul ab si tahni g Jesus matsh am wo ha dagito
Tsh am wo i wahp ha eda idam kokji
Tsh am ha hiwigi g Jesus
Tsh ab i wuwha ab amjed g oodham k am i wahp ha eda g kokji
Kutsh wehsijj idam kokji am agshp i wohp k gam hu shul shuhdagi ch ed k wachkk
Tsh hegam mo am ha nuhkud gam hu uhpam wohp k am ahgahim ihda kihhim ch ed ch an ha oidk hegam mo an ooidag
Tsh g hemajkam am himto mat wo nei mat haschu has e juh
Kush ihda oodham am daha Jesus wui ch ab e enigadadch ch wabsh si sap haichu chegito
Kutsh wabsh wohoi e totods
Kush hegam mash neid am ha ahgid mat has masma e doaj ihda oodham
Kush wehsijj idam Geresa t am hemajkam ab ahgid g Jesus mat gam hu wo hih ab ha amjed natsh pi shai si sehbeni
Tsh wa woho hab e juh k an dahiwua wahlko ch ed mat gam hu wo hih
Kutsh hegai oodham matsh ab i wuwha g jijawul amjed ab si e shoigch Jesus wui k hab kaij Nt wo moi 
K wabshaba g Jesus hab ahg  Uhpam g hihm k am wo i ha ahgidahi mat haschu hab juh g Jiosh mwehhejed 
Tsh wa woho hab e juh k am i ahgahi kihhim oidk matsh haschu si gee hab juh g Jesus am wehhejed
Tsh ga hu aigojed hahawa ep dada hegam Jesus
Kush mui hemajkam am nenida ch si sap i e taht k ab i nei
Tsh am hema jiwia g oodham k hab chehgig Jairus ch wabsh d haichu am cheopi ch ed
Sh id chehiaga muhkhim ch d gamai gohk aahidag
Kutsh ab wecho si i gei g Jesus k ab ahgid matsh gam hu wo oi kihj wui
Tsh gam hu chum wehmaj hih g Jesus
Tsh g hemajkam am wabsh kawod him k gan hu wabsh i biha
Kush eda am hema haichug g uwi ch gamai gohk aahidag mumku heg hekaj mo g ehedaj jegwoni
Tsh pi hedai e nako mas wo doaj chum as wehs hugio g elialiga ha namkidch g mamakai
Kutsh ab i hih Jesus wehgaj k an taht g kahbaj hugidag
Kutsh am wabsh si haasa g ehed jegwoni
Sh hab kaij g Jesus Doht an nitaht Tsh pi hedai am hu e ah
Sh hab hahawa kaij g Peter Tmashchamdam an o mbihagch g hemajkam ch ab mshodbinch 
Sh wabshaba hab kaij g Jesus Ab at hema nitaht
Ni smahch nat pi ab i wuhsh g gewkdag ab niamjed 
Tsh am i nei hegai uwi mamt smai k ab hahawa i him k si gigiwek ch ab i gei Jesus wecho amai hemajkam ha tahgio k ash am ahgid g Jesus mat haschu ahgk ab taht k has masma ha hekaj doa
Sh hab kaij g Jesus ab wui Pegih niuwiga am apt wa doa napt pi ab i nihiw
Gamai g sap e tahtk hihm k am wabsh sdoakad 
Kush hab wabsh kia kaij ihda g Jesus
Tsh ab hema mel ab kihj amjed g Jairus k ash hab kaij Muh at g mchehiaga
Kupt pi am hu ep wo kudu g ha mashchamdam 
Kutsh kah g Jesus k hab kaij ab wui g Jairus Pi g am shai e todsid
Ab g wabsh i nihiwig
Kut wabsh wo e chegito 
Kutsh ged hu dada kihj am
Tsh hegam wai ha ui g Jesus Peter ch James ch John ch hegam jehjij g chehia
Tsh am e wehm i wahp
Kush eda wehsijj shoani ch pi ap e tahtk wehhejed g chehia
Kush hab kaij g Jesus Pi g am wo shoanid
Heg o wa wepo niwehhejed mo wabsh kohsh g chehia 
Kush wabsh has ahg hegam nash pi si smahch mat muh
Tsh wabshaba g Jesus ab bei nowij ab k ab si neok wui ch hab kaij I wamigi chehia  Kutsh uhpam e chegito k ha hekaj i wami
Sh g Jesus am ha chehani mat wo haichu mah
T wo huh
Tsh hegam jehjij am wabsh e totods matsh e chegito
Sh g Jesus am ha ahgid mat pi hedai wo ha ahgi mat haschu has e juh
