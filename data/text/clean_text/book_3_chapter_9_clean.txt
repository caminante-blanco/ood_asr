
Am hu hebai tsh am i ha wai g Jesus g echuhchai
Tsh am wui i e hemapai
Kutsh ab ha mah g gewkdag mat gam hu wo i ha wuwhas g jijawul ab ha amjed hegam mo an ha uukch k wo ha dodaj g kokodam  k am hahawa ha cheha mat am wo i ahgahi ab amjed g Jiosh kownaltalig
Pi atsh koi hihi sh hab ha ahg Gm amt wabsh wo i hihim k pi haichu wo uuk chum hems pi g cheowikud nih g limoshan kostal nih g haichu hugi nih g lial nih chum hems hema ep lihwa
Am amt wo dadkkad heg kih am mat hedai i si sap ab wo i emnei am hugkam mamt hekid wo i hihi ab amjed hegai kihhim
Kutp hebai pi ap ab hu wo i emnei g hemajkam mt am wo dagito hegai kihhim k ab wo si shahmud g eshuhshk mamt wo ha chehgi mamt wo ha dagito k pi wo ha ahgi ab amjed g Jiosh 
Tsh wa woho am hihi idam chuhchaij ha oidk g kihhim k am ahgahim g Jiosh haichu ahga ch ha doajid g hemajkam wehsko
Sh eda g Herod am wabsh kia d kownal Galilee ch ed ch am i kah wehs ihda mash haschu has e wua
Am amsh wehsko aaga mas hedai wud ihda Jesus
Haijj ash hab kaij Doki hegai Johnbad mo wa ha pahl wapkonahim
Heg amt mua
Kutki wabshaba uhpam e chegito 
Kush haijj hab kaij Doki Elijabad o hema ep hegam kekelibad Jiosh haichu i tashogiddam 
Kutsh wa g Herod am i pi e amichud  k hab kaij Am ant wa ha cheha mat an e hikuch g John moo
Kus hedai wud ihda oodham mani mui haichu kah ab amjed bash kaij ch wabsh am chum i e nakog mat wo nei g Jesus
Tsh am hu hebai am i uhpam dada g Jesus chuhchai k am ahgid g Jesus wehs haichu mat haschu has i juh
Tsh gm hu hahawa i ha ui matsh gam hu hejelko hasko hihi maibidch hegai kihhim mo hab chehgig Bethsaida
Tsh am i kah g hemajkam k am i ha oi sneidamk g Jesus
Tsh g Jesus si sap ab i ha neid k am ha ahgi ab amjed g Jiosh kownaltalig k ha dodaj g kokodam
Kutsh gam hu i juh
Tsh g chuhchaij am dada wui k hab kaij Am g ha chehani g hemajkam mat am wo hihi kihhim wui o am hasko ooidag wui k wo bei g haichu hugi k an hasko wo kohk heg hekaj mo ia hu wabsh si heb hu iia 
Sh wabshaba hab kaij g Jesus ab ha wui Ahpim amt wo haichu ha mah mat wo huh 
Sh hab kaij idam Heg ach wai hetasp pahn ch gohk waptopi edgid
Aha nap tatchua matt am wo hihim k wo ha nolawt g haichu hugi ha wehhejed idam mui hemajkam  Kush eda shai muij g hemajkam mash hetasp mihl d chechoj
Sh hab kaij g Jesus Hab g wo ha ahgid g hemajkam mat wo dadhaiwua hehetaspo wepstmahm e wehm 
Tsh wa woho hab e juh g chuhchaij
Kutsh wehsijj am i dadhaiwua
Tsh g Jesus am ha ui hegam hetasp pahn ch gohk waptopi k ab i nea dahm kahchim wui k ab hoigeel g Jiosh k am hahawa hahain k ab ha mah g echuhchai
Tsh idam ab i ha mahkhi g hemajkam
Tsh wehsijj e gegosid k kokwod
Tsh g chuhchaij an i uihi g ha wihpiidag g hemajkam ahim matsh wo shuhshud g gamai gohk hoha
Sh am hu hebai am hejelko e hoigeidahun g Jesus
Tsh am wui dada g chuhchaij
Kutsh am haasa e hoigeidahun k hab kaij Doho nielid g hemajkam 
Sh hab kaij hegam Haijj o hab kaij map d hawapkondam Johnbad
K haijj hab kaij map d Elijabad
K haijj hab ep kaij map d hema ehp hegam kekelibad Jiosh haichu i tashogiddam ch ia uhpam e chegito 
Sh hab kaij ab ha wui Kum ahpim hedai nielid 
Sh hab kaij g Peter Bach melid map d Jiosh si Kehsha 
Sh hab kaij Dani ahni
Kumt wabshaba pi hedai wo shai ahgi hemu mani hedai wud
Wehpeg at hemho wo wa nibei g geeged ch uugchu papal ch chehanig emmashchamdam ahni Jiosh si Kehsha k mui wo nishoigchud k am wo i nidagito mant wo nimuhkid
Nt wabshaba uhpam wo i wuhsh muhkig amjed heg eda waik tash amjed mamt wo nimua 
Sh hab hahawa ep kaij ab wehsijj ha wui Mamtp am wo soidam g nihimdag k hemho wa gam hu wo dagito g hejel etatchui k ahni nitatchui hab wo junihid niwehhejed e shoigchudch
Heg at wo wa wepok mam ab mohto g kots ch ab ab wo e muhkid
Pi amt wo heki wua g edoakag mamtp wo hekaj am niwehhejed
Heg at wo heki wua g edoakag matp hedai wo chum sdaad
Pi at haichu wehhejed wo skehgajk matp g oodham wehs wo bei hegai mo haschu i tatchua id dahm jewed k wabshaba pi wo e doibia
Pi g am wo si e elidad nihekaj ahni Jiosh si Kehsha ch hekaj g nimashchamadag
Nt ahni hab waap pi wo si nielidad emhekaj mant hekid ia ep wo jiwia
Idani at si stondam ab wo e chehgi g nigewkdag ch niohg gewkdag ch hagewkdag g sapekam anghil
Neh ia am hai haichug mamt hoip kia nei g Jiosh kownaltalig k haha wo kook
Am g wo schegitok mani id am emahgid 
Sh am hu d i hemako domig amjed mash hab kaij ihda
Kutsh g Jesus gan hu wo e hoigeidahu uhgk doag t ab k ab i ha wai hegam Peter ch John ch James matsh gan hu wehmaj wo i chehchsh
Kutsh gan hu dada heg dahm doag
Tsh am i e hoigeidahu g Jesus k atsh am gawul i e juh
Tsh g wehschugaj hab e juh mash si stondam stohta
Tsh haha wabsh am wehmaj i e chehgi g Mosesbad ch Elijabad
Kush g Jiosh gewkdag ab ha ab e chehgid hab masma mo g tonlig
Sh idam am wehmaj aaga g Jesus matsh pi shai tash amjed am hab wo e juh hegai matsh haschu g Jiosh am apech matsh wo muh am Jerusalem t am
Sh eda hegam Peter shai si gewpkog ch skohksim ch wabshaba ab si i nehnea k nei g Jesus ch hegam gohk oodham mash am wehmaj gegok
Tsh gam hu wo hihi hegam gohk
Tsh g Peter wabsh kohsh k daiwuni k hab kaij Tmashchamdam sape oki mach ia haichug
Tt ia waik hab wo emjuni g al chechopi matt hekaj ab wo si has emel ahpi ch Mosesbad ch Elijabad 
Tsh g chewagi ab i wuhsh mash eda wabsh kia neok g Peter k ab ehka ha dahm
Kutsh si sehbeni hegam Peter matsh ab i hud g chewagi
Tsh g Jiosh neoki ab kaida chewagi t amjed k hab kaij Jesus o d si nitatchuidch nialidag
Heg amt ab wo si kaihamad 
Sh am hahawa hejel kehk g Jesus
Kush pi am hu haichug hegam gohk
Sh hegam Peter pi hedai shai haichu ahgid iai idani hegai mash haschu i neid
Sh am baich d i tash
Tsh ab hahawa i huhud doag t amjed
Kush shai mui hemajkam am nenida g Jesus ch ab nam
Kush hema si skaidam neok ch hab kaij Ha mashchamdam id o d wai nialidag m ia kehk
K g jiawul an bebhe ch am si hihnk ch am i wuhpa jewedo
K g totshagi i chechshshaj chinij ab
Skookam o has wua g jiawul ch chum alo pi dadagitosh
Kuni ab wa chum si ha ahgid g mpionag mat gam hu hab wo i juh
T wabshaba pi e nako 
Sh hab kaij g Jesus ab ha wui g echuhchai Shoo wai pi geej g emwohochudadag
M im hu hab wabsh i si e juhkch ab niamjed
Shahag wepo mant hemho wa tash ia wo emwehmajkad ch ab wo emnakogad mat hekaj wo i geeda Bash kaij ch am hahawa ahgi hegai oodham Ab g i bekai g ealidag 
Sh ab chum him g ali
Sh haha wabsh ep i wua hegai jiawul am jewedo
Kush am si banimmed
Tsh g Jesus ab si skehel g jiawul k i wuhshad k am hahawa bei g al k ab i wanim ohgaj wui
Kutsh wehsijj si e totods g hemajkam mat g Jiosh hab masma am i chehgi g egewkdag k ab si has elid wehs hegai mo g Jesus hab junihim
Sh g Jesus hab kaij ab ha wui g echuhchai  Am g wo schegitok ihda mant am wo emahgi
E o aihim mat g snikehiddam an wo nibei ahni Jiosh si Kehsha k am wo nigagda ha wui g hahaichu 
Kush pi shai amichud mas haschu hab ahg ch wabshaba sehbid mas ab wo kakke
Sh am hu hebai am e neowin hegam Jesus chuhchai mas hedai d wo si haichuk
Kush g Jesus sha amichud mo haschu am chegito ch heg hekaj g al ali ab i kei ehugid an  k ash hab kaij ab ha wui Hegai mat hedai am niwehhejed sap ab wo neidad g al ali ch hab waap sap ab nineid
Kutp hedai sap ab wo nineidad ch hab waap sap ab neid g Jiosh nani pi d Kehshaj
Hegai mo hedai i si pi e haichuchud am emshahgid o d si haichu 
Sh am hu hebai g John hab kaij Tmashchamdam hema ach neid g oodham
K heg am mchehcheg ch gam hu hab i ha wua g jijawul ab ha amjed hegam mo an ha uukch
Kuch hab ahg mat wo haasa no pi pi am hu twehmaj 
Kush hab kaij g Jesus ab ha wui Pi g am wo shai shohbid
Tki wo i emwehmt hegai matp hedai pi ab hu emwui kehk 
Kush smahch g Jesus mo e aihim mat g Jiosh am wo uhpam i bei ekihdag wui ch heg hekaj am i e shelch mat am wo hih Jerusalem wui k am wo i e nako
Sh am hihimad ch am hema miabid g kihhim Samaria chekshani ch ed
Kutsh g Jesus am hai ha cheha g echuhchai matsh ha baich wo hihim k wo bei g koksikud ch haichu hugi
Kutsh idam ha e juh
Tsh wabshaba am i smai hegam hemajkam mash d gam hu himdam g Jesus Jerusalem wui k heg hekaj pi hohhoi mat am wo jiwia nash pi pi ha hohhoid g Jerusalem t am hemajkam
Kutsh hekid g James ch John am i smai mo pi hohhoid k hab kaij Tkownalig nap tatchua matt ab wo i tai g Jiosh
T ab wo i huduni g mei k wo ha kokda 
Sh g Jesus si sgewkam ha shohbid
Tsh amjed gam hu hahawa hihi hema ep kihhim wui
Sh am hu hebai hihim
Kush hema g oodham hab kaij ab Jesus wui Ninahtokch ani ahni mant wo i moid k wo i mwehmt 
Sh hab kaij g Jesus ab wui Napt hig wo e nako
Neh chum o hems g gagso ge wahpagga ch g uuwhig ge koksh
Ni wabshaba ahni Jiosh si Kehsha pi shai ha kih ia jewed dahm
K heg hekaj shasig maps wo nioidad 
Sh hab ep kaij g Jesus ab hema wui g oodham Oi g nioid 
Kush wabshaba hab kaij Heuu nikownalig
T hoipki hekid muh g niohg
Nt wo hiashpok haha wo moi 
Sh hab kaij g Jesus Am g ha hiwgid hegam mo pi uukch g wechij doakag mat wo ha hiash g koi
Pt ahpi hi am wo him k wo i ahgahi ab amjed g Jiosh kownaltalig 
Sh hema hab ep kaij g oodham Nikownalig am ant wo i moid k wabshaba wehpeg wo hih uhpam k an wehs wo i ha neidok g nihajuni 
Sh hab kaij g Jesus ab wui Neh nat hig shelinim wo moihunad hegai mat hedai am uhpam wo nea amai mo hebaijed him
Pegih t hab wa masma pi haichu wehhejed wo skehgajk am Jiosh kownaltalig ed hegai mat am uhpam wo nea 
