
Am ad wa hema kih Bethany kihhim t am ch hab chehgig Lazarus ch am hu hebai haha wabsh mumku
Lazarusbad uuwiga ad d Marda ch Mary
Ihda Mary o wa d hegai mad wa g uhw shuhdagi an iawua Jesus tahtad an k an i dagio wabsh g echeechew mookaj  Kudki idam uuwigaj am hema cheha mad am wo him k wo ahgi g Jesus Sapekam tkownalig si mnawoj at mumku 
D am i kah g haahga g Jesus k am tahgid Lazarus ash mumku
K wabshaba pi hab d ahga mat gam hu hab wo i e juh
Nt wo doibia mamt hekaj ab wo ihm g Jiosh
T g Jiosh heg hekaj ab epai wo niihm 
Jesus ad wa ab wa chum si pihk e elid ha wui idam Marda ch Mary ch Lazarus  ch wabshaba pi am hu wa hekaj i hih mo ab waid
K am d i gohk tash amjed
D hab kaij ab twui M att hig ep wo uhpam hihi Judea chekshani wui 
Kuchd ahchim chum pi hohhoid ch hab kaij ab wui Tmashchamdam pi o koi d shai tash mo wa am chum smmaichkwuimk g hemajkam
Ttp eda am ep wo hihi 
D hab kaij g Jesus T am wabsh sap wo himad g oodham tash ch ed ch wabshaba wo e huchwua schuhugam k ed
Pegih pi at has wo e juh mo eda niapechudch g Jiosh mant hab wo junihid g chikpanaj 
D hab ep kaij g Jesus Koi at g tnawoj Lazarus
Nt wabshaba am wo uhpam him k wo wuha 
Kuchd hab kaij Kohsig o skehgaj wehhejed
T wo wa hejel apet 
D eda g Jesus heg hab ahg mat muh g Lazarus  ch heg hekaj hab kaij Neh muh at g Lazarus
Ni wabshaba wabsh sap nitahtk mani pi am hu wehmaj namt pi haha wo nei mant has wo nijuh k ab baich wo i sniwohoch
Tt oi wo hihim k wo nei 
D ihda Thomas mam hab aaga Kuadi hab kaij ab twui Pegih ttp wo oi g tmashchamdam k wehmaj wo tkoij 
Kuchd ged hu dada Bethany t am k smai mash d wai giik tash matsh ged hu e cheh g Lazarus
Tki eda muijj am dada g hemajkam ab Jerusalem t amjed mat am wo i ha gewkemhu g Marda ch Mary no pi d wai gohk mihya
D ga hu tnam g Marda nash pi kah mo ab him g Jesus
Tki g Mary ga hu wai wih hakih ab
D hab kaij g Marda ab wui g Jesus Neh nikownalig mapt hems shohtam wo jiwia t chum pi wo muh g twehnag
Ni wabshaba smahch mat g Jiosh ab wo mmah mapt haschu ab wo i tai chum hems hemuch mat i geeda g haichu pi tapedag 
D hab kaij g Jesus T wo uhpam e chegito g emwehnag 
Kud hab ep kaij g Marda Smahch ani mat uhpam wo e chegito mat hekid wo i huhug g jewed 
D hab kaij g Jesus ab wui Ia ani haichug ahni mant wo i ha wuwhas g koi ab amjed g muhkig k ab wo i ha mah g doakag
Ab ani ha mahkch g pi ha huhugedam doakag hegam mo ab nihiwig
T wo uhpam e chechegito am i kook
Nap swohochud ihda 
Kud hab kaij g Marda Heuu nikownalig swohochud ani map d Jiosh si Kehsha ch d Jiosh alidag
An o oohadag Jiosh oohana ed maptsh ia wo jiwia jewed dahm 
Kud gam hu hahawa uhpam hih g Marda k atsh am wabsh saagi wai g Mary ash hab kaijch mo ab him g ha mashchamdam ch ab waid
D am ha hekaj shohtam hih g Mary k ged hu jiwia mat am tnam g Marda natt ge koi ai g kihhim
Kud muijj i oi g Mary hegam moki am ha wehm shoani ash hab emahgch mat gam hu uhpam ep wo hih hihaini wui mat am wo shoakad
D am i cheh g Mary g Jesus k ab i gei wecho k hab kaij Nikownalig mapt hems shohtam wo jiwia t chum pi wo muh g twehnag 
D am i nei g Jesus mo shoak g Mary
D hegam ep shoani mo wehmaj
D ged hu si ai g ihbdaj
D si has e tahtk  k ab ha kakke mas hebai ehsto g chuhkugaj
D hab kaij idam Oi g toid k am wo nei matt am ehsto Kuchd am hahawa hihim k am dada k am nei mat am ehsto
D am i shosha g Jesus
D heg hekaj hab kaij g hemajkam Neh kuki ab si pihk e elid wui 
D wabshaba haijj hab ep kaij Neh t wa g pi neadam doaj
T haschu ahgk pi doaj g Lazarus mat pi wo muh 
D am ep si has i e taht g Jesus k am i miabi g hihaini
Id o ab cheho ch ed hab chuig ch g hodaikaj ab kuhpi
D hab ha ahg g Jesus mat gam hu wo i nuichkwua g hodai
D g Marda hab kaij Tkownalig heki at hu padt no pi d wai giik tash mat am e cheh 
D hab kaij g Jesus ab wui Napt pi chegito mani wa mahgid mapt wo nei g shasig haichu k wo taht g Jiosh gewkdag maptp ab wo sniwohoch 
D gam hu hab i e nuichkwua g hodai
D am e dahm i nea g Jesus k hab kaij Niohg ab ani i mhoigeelid map ab nikaiham
Smahch ani map chum hekid ab nikaiham ch wabshaba hab kaij ihda idam ha wehhejed hemajkam
T hab wo swohoch mapt ahpi ia i niahad  k am i haasa e hoigeidahun k am hahawa si skaidam neok ch hab kaij Lazarus ab g i wuhshani 
D ab i wuhsh g Lazarus k an wabsh kia bihiwigs g iikuskaj mach hekaj ha bihiwig g tkoi ch ab wabsh kia maishp g wuhioshaj g ikuskaj
D hab ha ahg g Jesus Gam g hu wo padch g iikus k wo hiwigi mat wo hih uhpam Neh d wa woho hab e juh
Muijj hegam mad am i ha chehgio g Marda ch Mary ad ab i swohoch mo g Jesus d Jiosh si Kehsha am i neidok mad haschu hab juh
Tki wabshaba hai ehp gam hu hihi Palasi ha wui k am ha ahgi mat haschu hab juh
Kutsh am e nam g Palasi ch uugchu papal ha wehm g gee e jehnigiddam k am aaga mas has wo juh ihda shasig haichu hab wuadam
Wehsijj at ab wo i swohoch mo d Jiosh si Kehsha mattp am wabsh wo neidad
T g Rome kokownal am wo i e nakog k wo i wua g gee tcheopi k wo wehs tkokda bad kaij idam am aagadch
Sh am haichug hegai mad d si uhgchu pahl ch hab chehgig Caiaphas ch si sgewkam hab ha ahg Kaij ahpim am shai pi haichu aamichud  ch pi mahch mo baich i sape mat hemako oodham wo muh wehs twehhejed kih hegai mattp wehsijj wo tkoij 
Neh bad kaij ch eda pi mahch mo g Jiosh am tashogid heg hekaj neokij mo e aihim mat g Jesus wo e muhkid ha wehhejed g Tutuligo  ch wehs ha wehhejed g nahnko mahs hemajkam
T idam hai ab wo i swohoch g Jesus k ab wo i e hemakoj e wehm
Neh iai amjed ad g hahaichu am i e nako mat wo mua g Jesus
D heg hekaj hahawa pi an hu smasma oimmed g Jesus Judea chekshani ch ed am i dagitok g Bethany
Chd gam hu hihim k am haichugkahim mo am d Ephraim kihhim mo am miabidch g tohono jewed
Kud eda e aihim mat wo e wuhshad g tshohshon hadoibiadag
K muijj am hihim gam hu aaijed Jerusalem kihhim wui mat am wo i e nako heg wehhejed
D chum hedai an chum neid g Jesus am i e hemapadk gee cheopi t am ch hab kaij ab aai e wui Pi atp hems ia hu wo shai jiwia
Shahm i elid  Kuki eda g uugchu papal ch Palasi am i ha chehani g hemajkam mat hemho wa wo ha ahgi sha smahchk mo hebai haichug g Jesus
T an wo bei
