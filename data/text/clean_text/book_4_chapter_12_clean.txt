
Chuhdp tash o wa am wiis mat wo e ai g tshohshon hadoibiadag wuhshda
Kud wa am hab e juh g gee gegosig Bethany t am wehhejed g Jesus
Kuchd gam hu hihim k am ha wehm tgegosid
D g Lazarus am ep twehmaj
Marda ad am ha wehmaj hegam mad am hihidod ch an ttoid
D g Mary ged hu jiwia Jesus wui k g si snamkig uhw shuhdagi ua ch an iawua Jesus tahtad an
K eda d hemako swehch
D an i dagio wabsh g echeechew mookaj
D wehsko uhwa ihda uhw shuhdagi am kih ch ed
D hab kaij hegai twehm kehshaj g Jesus mo hab chehgig Judas Iscariot  T haschu ahgk pi e gagda ihda uhw shuhdagi matt wo ha mah g shoigkam natt pi ahim g waik siant pihsh namkigdag ab wo i nei g lial heg amjed  D eda pi woho sha hoigeid g shoigkam ch wabshaba sbehimk g lial nadki pi schu ehsk ch chum nuhkud g tlialiga ch wabsh hejel hekaj
D hab kaij g Jesus ab wui Dagitoni
Thimdag oidk at hab juh g nimuhkig wehhejed
Chum o hekid ia emshahgid g shoigkam
Nt wabshaba ahni hi pi wabsh chum hekid ia wo emshahgidk 
D eda wehsko kaidag mad g Jesus ab i wuhshad g Lazarus muhkig amjed
Kud mui am dada g Judea t am hemajkam sha neidamk
Kud muijj ab i swohoch mo g Jesus d Jiosh si Kehsha k am i ha dagito g ewanimeddam am i neidok g Lazarus
D am i smai g uugchu papal k am i e nako mat g Lazarus hab waap wo mua
D am baich i mahsi
Kuchd am i tnakog k gam hu hihi Jerusalem wui
D eda mui am e hemapadch g hemajkam kihhim ch ed mat wo wuhshad g tshohshon hadoibiadag
Chd am hihim wohg ch ed
D muijj ga hu tnam am i kaiok mat am wo jiwia g Jesus
Idam ad ha uhukch g chukud shosha uus iibhonig ch ab si has elid g Jesus si skaidam hab kaijch Id o d sapekam tkownalig ch ia jiwia am wehhejed g Jiosh
K g Jiosh si shoigeid 
D g Jesus am hema ha tai g wechij wuhlu k heg cheshadk
Heki o hu an hab chuig Jiosh oohana ed matsh id hab wo e juh ch hab chuig 
Pi g am wo e totodsid ahpim Tutuligo
Idani at ia wo jiwia g gee emkownalig an daichugch wechij wuhlu t an
Kuchd pi shai amichud wehs ihda
Kut wa wabshaba hekid ab uhgk i e bei g Jesus dahm kahchim wui tt am hahawa i chegito mo an oohanas ihda Jiosh oohana ed
Kutki heg hekaj hab e juh am wehhejed
Idam mui hemajkam ad wa am nam g Jesus nash pi kah mat ab i wuhshad g Lazarus muhkig amjed
Hegam mo wa am neid ash am ha ahgid
D hab kaij g Palasi ab aai e wui am i ha neidok Ha g wo neid matki wehsijj am i oi
Pi attki wo tnako matt wo keshwua 
D am hai dada g Greek hemajkam Jerusalem t am mat ab wo has el g Jiosh heg eda doibiadag wuhshda piast
Kuchd am oiopo
D idam am dada k am cheh g Philip k am ahgi mo sneidamk g Jesus
D g Philip am ahgi g Andrew
Idam ad am d chum kihkam Bethsaida t am am Galilee chekshani ch ed Kud am hahawa e wehm hihim k am ahgi g Jesus
D hab kaij g Jesus ab ha wui Idani at e ai g nitashga mat g niohg wo nimaskogi mani d si Kehshaj
T wabshaba wehpeg haichu hab wo e juh am nitahgio
Neh nat hig am wo i wuhshani k ab wo muida g pilkani pi am hu e eshk
Hemho wa at am wo e ei jewed wecho k wo muh k hab wai masma wo i wuhshani k ab wo muida
Id ani hab ahg mat g oodham wo heki wua g edoakag matp wo shuwidad hejel e wehhejed k wabshaba wo edgidad g pi ha huhugedam doakag matp wo hugio g edoakag am niwehhejed
Bat wo junihid g nitatchui hegai matp hedai hab e elid mat d wo nipionagk
Kunt hab wo juh mat an wo niwehmajk mant hebai wo i haichugk
Niohg at ab wo si has i ha el hegam mo hab junihim g nitatchui 
D hab ep kaij g Jesus Niihbdag at ab si i e kudu
Ni hab chum nitahtk mant hab wo chei Niohg pi g hiwgid mas hab wo e juh ihda am nitahgio Nt eda heg hekaj ia jiwia mant am wo gahi wuhsh hegai skook haichu
Pegih niohg am g maskogid g egewkdag am gahi niwuhshanim 
D ab neo g Jiosh dahm kahchim t amjed k hab kaij Am ant heki hu i maskogid k am hab ep wo juh 
Mui o wa am gegok g hemajkam ch kah hegai mo ab neok
Haijj o hab kaij Ab o kaidaghim g tataniki 
Kud haijj hab kaij Anghil at ab wui neo 
D Wabshaba hab kaij g Jesus ab ha wui Ahpim at emwehhejed ab skaidam neo ch pi ahni niwehhejed
E at ai mat gee wo bei g chuijig g hemajkam
Jijawul hageejig o chum e kownalchud id dahm jewed
Nt wabshaba oi wo gewito
Ab amt wo ninaggia uhs t ab ahni Jiosh si Kehsha
Kunt ab haha wo i ha wanchshul g hemajkam niwui  Neh bo wa kaij g Jesus ch oki heg hab ahg mat has masma wo muh
D hab kaij g hemajkam An o hab chuig Jiosh oohana ed mat g Jiosh si Kehsha pi hekid wo muh
P haschu ahgch hab kaij mapt ab wo e naggia uhs t ab maptp woho d Jiosh si Kehsha 
D hab kaij g Jesus ab ha wui Ia ant hees i tash wo haichugk emshahgid ch heg wa wepo mani d tonlig emwehhejed
Am g sap wo hihimad tonlig oidch
T hab pi wo emmaish g schuhugam
Hegai matp hedai am wo himad schuhugam k ed o pi mahch mas hebai him
Ab g wo i sniwohochud mani eda ia wabsh kia haichug k hab masma tonlig ch ed wo hihimad Neh bad kaij ch gam hu hahawa i e mehkod ab ha amjed
Muikko ad wa hab juh g shasig haichu g Jesus am hanena ed idam hemajkam
Kud wabshaba muijj pi ab hu wohochud mo d Jiosh si Kehsha
Neh d hab wa masma hab e juh hegai matki g kelibad Jiosh haichu i tashogiddam Isaiah an ooha
An o hab chuig 
Pi o mui ab swohochud g haichu tahga ab mamjed
K g mgewkdag pi tasho am hawehhejed
Tki an ep ooha g Isaiabad 
Jiosh at hab ha juh mo pi ap haichu neid ch pi haichu amichud mat pi ab hu wui wo i e nohnogid k pi wo e doibia ab pi apekam t amjed
Isaiabad o wa ab amjed neok g Jesus gewkdag natsh pi Jiosh am tashogi
Kut idam hemajkam wa woho pi e nako mas ab wo swohoch g Jesus
Kud mui ab hi wa chum swohoch g hahaichu
Tsh wabshaba g Palasi gam hu wo i ha wuwhas matp wo smai mat ab swohoch
D heg hekaj pi am hu tasho e ahg  no pi shohhoid g ab has haelida g hemajkam ch g Jiosh ab has elida wabsh pi ab hu haichuchud
Jesus ad am ep ha jehnigid ch si skaidam hab kaij Matp hedai ab wo i sniwohochud k hab waap swohochud g niohg Jiosh
K hedai i nineid ch hab waap neid
Ia ant jiwia id dahm jewed k hab sha masma mo g tonlig am emwehhejed nani pi am tashogid g wohokam himdag
Kumt sap wo himad g edoakag hab masma mam am tonlig ch ed mamtp ab wo nihiwgad
Muijj o pi ab hu nikaiham ch pi ab hu nihiwig
Nt wabshaba pi heg hekaj ia jiwia manis wo ha lodai
Sha ani doibiamk
T wo e lodai g nineokikaj mat hekid wo i huhug g jewed
Niohg o ab nichehani mant haschu hab wo chei
Ni pi g hejel nineoki hab kaij
Kumt heg hekaj ab wo kaiham k hab wo bei g pi ha huhugedam doakag
Heg ani wai hab kaij mo g Jiosh ab nichehani Neh bad kaij g Jesus
