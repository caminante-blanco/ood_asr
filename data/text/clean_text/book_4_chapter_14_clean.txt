
D hab ep kaij g Jesus Pi g wo shai e kudut
Ab g wabsh i swohochud mo an haichug g Jiosh k ahni ab ep wo i sniwohoch mani d si Kehshaj
Am o wiis niohg kihdag ed am wehs ha wehhejed g niwohochuddam
Nt wo wa chum emahgi matp pi am hu wo wiisk
Nt am wo him k am wo i apech emwehhejed  k ia ep wo jiwia k ia wo emui mamt an wo niwehmajk
Smahch am mamt has masma am wo hihi amai mant am wo hih 
D hab kaij g Thomas ab wui Ih nikownalig pi ach shai mahch maps hebai wo hih ch hab pi mahch machs has masma wo dada 
D hab kaij g Jesus ab wui Ab amt wo nihiwgad
Nt ahni an wo wai emuapa anai niohg kihdag ed
Id o heg wa wepo mani d am wui himdam wohg emwehhejed ch d Jiosh wohokam ch d mwechij doakag
Matp hedai woho sap wo snimahchk ch hab wa masma wo smahchk g niohg
Neid am g niohg nam pi nineid 
D hab kaij g Philip ab wui Pegih tkownalig am g tchehgid g eohg
Heg ach wai tatchua  D hab kaij g Jesus ab wui Tash ani ia emwehmaj
Kupki eda pi woho ap nimahch ahpi Philip
Hegai mo hedai i nineid ch hab masma ep neid g niohg
P haschu ahgch ab nitahni mant wo emchehgi g niohg
Ahni kch niohg ach d hemako
Kupki pi koi ab hu swohochud ihda 
D hab ep kaij ab wehs twui Niohg o ab niahgid mant has wo chee k has wo nijuh
Ab g wo swohochud mach d hemako g niohg wehm heg wabsh hekaj mani am emahgid o amtp pi wo e nako hab masma k wo swohoch mach d hemako heg hekaj shasig haichu mani hab junihim
Nt wo si shel emahgi matp hedai ab wo sniwohochud k wo e nako mat hab wo junihid g shasig haichu hab masma mani ahni pej baich i gee hab wo juh g shasig haichu nant pi ahni hi wo hih am niohg wui
Kunt am hab wo emjuni mamtp haschu ab wo i tai g niohg am nichehchegk
T heg hekaj g hemajkam ab wo si hehgchul g niohg Jiosh
Pegih mt haschu ab wo i tai g niohg am nichehchegk nt ahni hab wo juh
Am g hab wo junihid g nichehanig mamtp woho ab wo si nitatchuad
Nt ab wo tai g niohg mat ab wo emmah g Hekia Sapekam Gewkdag
T heg chum hekid wo emwehmajk ch am wo i emtashogidad g wohokam
Pi o ta neidagma g Hekia Sapekam Gewkdag
T heg hekaj pi wo shai e nako mas wo smahchk hegam mo pi nimahch
M wabshaba ahpim hi smahch no pi emwehmaj hemu ch am wo e ul emdoakag ed
Pi ant ia hu hejel wo emdagito k wabshaba ia wo wa emwehm haichugk am i dahm mant im hu wo uhpam hih
Kumt wo smahchk mant ia wo emwehmajk
T wabshaba hegam mo pi ab hu niwohochud pi wo mahchk mani ia haichug nat pi pi wo nineidad
Kumt d wo wechij dodakamk ab niamjed heg wai hekaj mant ab wo i wuhsh muhkig amjed k d ep wo doakamk
Iai amjed amt wo smahchk mach d hemako g niohg wehm k ch ep wo smahchk mamt ahpim ab i e hemakoj niwehm
Am o e chehgid mo ab si nitatchua hegam matp hedai ab wo bei g nichehanig k hab wo junihid
Kunt ab ha wui wo si pihk nielidad g niohg wehm ch ab ha wui wo i nitashogi 
D hab kaij g Judas hi wa pi hegai Judas Iscariot Tkownalig pt has masma ahchim wai twui wo i e tashogid k pi ab hu wehs hemajkam ha wui 
D hab kaij g Jesus ab wui Hegai mo hedai ab si nitatchua at wo wohog el g haichu niahga
Kut hahawa ab wui wo si pihk e elidad g niohg
Kutt g niohg wehm am haha wo i tmaskogi wui k am wo wehmajkad
Pi at ab hu wo wohog el g haichu niahga hegai mat pi ab hu wo nitatchua
K eda g niohg d amjedkam ihda haichu niahga
Id ani hi wa emahgid hemuch mani ia emwehmaj
T g niohg ab haha wo cheha g Hekia Sapekam Gewkdag mat heg am wo i emwehmajk am niwehhejed ch wo emgewkemhunad ch wo emmashcha mani haschu i semmashchamamk ch hab wo emjuh mamt wehs haichu wo schegitok mani haschu i emahgid
Am g wabsh wo i sap e tahtkkad
Ab ant wo i emmah hegai hab mahs sap tahhadkam mani ahni edgid
Pi at hedai wo e nako mat hab mahs sap tahhadkam wo emmah
Pi g wo shai e kudutad ch pi haichu wo ehbidad
Am am wa nikah mani wa hab kaij mant gam hu wo hih ab emamjed k wabshaba ia wo wa ep emwehmajk
Niohg o baich i sgewkdag mani ahni
Kumt heg hekaj wo chum si shehgigkad mant im hu uhpam wo hih wui mamt hems g wehs eihbdagkaj ab wo nitatchuad
Id ani emahgid mat koi hab e juh
Mt hab ab wo i swohoch g haichu niahga mat hekid hab wo i e juh
Hemu at am gee wo chehgi g egewkdag g jijawul hageejig no pi chum e kownalchud ia jewed dahm
K heg hekaj pi am hu gee sniape mant tash am haichukaj wo emwehm neo
K eda pi uukch g gewkdag mas hab wo nijuh manis ab wecho wo i niul
Wehs ani hab junihim mo haschu ab i nichehani g niohg
K hab masma smahch g hemajkam mani ab si tatchua g niohg
Pegih neh oi g wo am att wo i tnakog k wo hihi 
