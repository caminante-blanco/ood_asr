
D am i kuhgi g Jesus g haichu eahga k am i nea dahm kahchim wui k am e hoigeidahun k hab kaij Niohg ia at i e ai g nitashga
Ab g uhpam nimahki hegai nigewkdag mani wa an uukch mhugid an
Nt ab haha wo si has melid k wo mahsko wua g mgewkdag
Ab apt i nimah g gewkdag am wehs ha dahm g hemajkam
Kut hai ab niwui e dagito no pi d mhemajkamga
K hab d melida mant wo ha mah g pi ha huhugedam doakag
Dap wohokam Jiosh ch am i nikei mant ia wo jiwia jewed dahm
Kut wehs wo bei g pi ha huhugedam doakag hegam mat wo stmahchk
Ia ant ha chehgi g hemajkam g mgewkdag k nahto hegai chikpan mapt ab i nicheha mant hab wo juh
Pegih niohg ab g uhpam nibe k ep wo nimah hegai nigewkdag mani wa edgid an mhugid an matt eda koi an hu nahto g jewed
Ab apt niwui i ha gawulkai idam chechoj mo ia niwehmaj
K d mhemajkamga
Am ani i mmahtchulid ha wui ch ha ahgid g haichu mahga
Kut ab swohog elid Â k hahawa smahch mo wehs g nimahchig ab d mamjedkam
Ab ap nimahkch g haichu eahga
Kuni am ha ahgid
T ab i swohochud k heg hekaj smahch mani ab d mamjedkam
Idam o d mhemajkamga
Kuni heg hekaj am ha wehhejed nihoigeidahun ch pi ha wehhejed hegam mat pi ab hu wo mtatchua
Hegam o d wai mhemajkamga mat ab wo nihiw mant wo ha doibia
T g nigewkdag ab wo e chehgi ha ab
T hemuch e ai mant wo hih am mwui k pi ia hu haha wo haichugk id dahm jewed
T wabshaba idam ia hu wo haichugk
Kuni ab mtahni mapt wo ha nuhkudad niohg
Dap hekia sapekam
Kut ab wo mihmad ch hab d wo hemakok hab masma mach ahchim d hemako
Ia ani ha nuhkudahim mat ab wo mihmad
Kut heg wai pi e doibia mo an oohanas matki hab wo e juh
Id ani hab kaij mani ia wabsh kia ha wehmaj ch koi ab hu mwui hih mant hekaj ab wo si ha mah g sap tahhadkam
Ab ant ha ahgi g haichu mahga
T ab i sniwohochud k ab nihiwig ch ab i e gawulkai ha amjed hegam mo pi ab hu mtatchua
K hegam heg hekaj sha kehid
Pi ani heg hab ahg maps ia wo i ha wuwhas ab amjed g jewed ch wabshaba hab ahg mapt wo ha nuhkudad
T hab pi gm hu wo i ha nuichshul g ge Jiawul
Ab o gawulkdas idam pi apekam t amjed hab masma mani ahni
Ab g i ha gawulkad e wehhejed heg hekaj haichu eahga
Haichu mahga o d wohokam
Am apt i nikei mant ia wo ahgad g haichu mahga jewed dahm
Kunt hab wa masma am i ha chuhcha
Ab ant si i nidagito mwui mat idam wo smahchk g wohokam ch hekaj ab hab waap wo i e dagito mwui
Pi ani idam wai ha wehhejed nihoigeidahun ch wabshaba hegam ehp mat ab wo i swohoch g haichu haahga k ab wo i e dagito niwui
Id o d haichu nitahnig mat wehs am wo i e hemakoch hab masma mach ahchim d hemako
Kut hab wo smai g hemajkam map d ahpi ch am i nikei mant ia wo jiwia
Mgewkdag o d ep nigewkdag nach pi d hemako
Kuni ab ha mahkch g tgewkdag mat twehm d wo hemakok
Dani hemako ha wehm hab masma mach ahchim d hemako
T hab wehs sap d wo hemakok idam
T heg hekaj wo smai g hemajkam mapt am i nikei mant ia wo jiwia jewed dahm k ep wo smai map ab si ha tatchua idam hab masma map ahni
Niohg ab apt i nimah idam mo ab si nitatchua
Kuni si tatchua mat am wo niwehmajk anai mant anai wok
An apt nimah g si skehg apedag nap pi si nitatchua mat eda koi e nahto g jewed
Kuni ab mtahni mat idam am wo niwehmajk ch heg wo neidad map haschu ab nimahkch
Dap hekia sapekam niohg
K pi hi wa chum mmahch hegam mo pi ab hu mtatchua
Ni wabshaba ahni smmahch
K idam ep smahch mapt am i nikei
Am ant mmahtchul ha wui k am baich wo i mmahtchul ha wui
T hab wo si pihk e elidad nihekaj hab masma map ahpi
Nt ahni am wo i nihemakoch ha wehm 
