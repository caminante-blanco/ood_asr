
Domig wabsh i sialim mad wabsh kia schuhugam tsh gm hu hihi hegam Mary Magdalene k am dada cheo t am
Kutsh heki hu gam hu i e nuichkwua g hodai mad hekaj ab chum kuhpi
Tsh am chum neid k am hahawa uhpam meh kihhim wui k ad gd hu twui mel ahni John ch Simon Peter k am tahgid ch hab kaij Am atki i e wuhshad g tkownaligbad hon heg amjed hihaini mat am e cheh
Kuch pi shai mahch mas hebai has e juh 
Kuchd g Peter wehm am ha hekaj wohp
Nid ahni wehpeg ged hu mel nanid pi ahni baich i shohtam meh mad g Peter
Nid am i koachsh k nei mo am wehch hegai skehg ikus k wabshaba pi am hu i wah
D am hahawa mel g Peter k am wabsh si i wah k cheh hegai ikus  ch heg ehp mat hekaj e hobino g Jesus moo
D id ged hu hab wabsh hejelko holiwek ch kahch
Kunid ahni am hahawa epai i wah k am i neidok ab hahawa i swohoch mat woho i wuhsh ab muhkig amjed
Kuchd eda pi koi samichud hegai Jiosh oohana mo hab chuig mat hemho wa wo i wuhsh ab muhkig amjed
Kuchd gam hu hahawa hihi uhpam
Sh am ep oimmed g Mary cheo kihjego ch shoak ch atsh am i e jumalkad k am i koachsh hihaini ch ed  ch ash gohk ha neid g anghil
Idam ash stohtam e enigadadch ch ga hu aai dadha hema ab mooshko ch hema ga hu aigo  ch hab kaij Uwi shahchu ap ahgch shoak 
Sh hab kaij ab ha wui Heg hekaj matki gam hu i e bei g nikownalig muhki
Kuni pi mahch mas hebai e cheh  Tsh hab cheiok ab sikol i kekiwua k ash neid mash ab hema kehk ch ash wabshaba pi shai mahch mo hedai wud
Sh eda d Jesus ch ab kakke ch hab kaij Uwi shahchu ap ahgch shoak
Dohp in gahg 
Kush hab e ahg mo d ees nuhkuddam ch hab kaij ab wui Ab g si snihoigeid k am niahgid mapt hebai hab cheh
Nt am wo him k am wo bei 
Sh hab kaij g Jesus ab wui Mary 
Tsh ab hahawa ep i neid k hab kaij eneoki ed Raboni mo hab d ahga Nimashchamdam 
Sh hab kaij g Jesus Pi g am hu nishohbid
Koi ant am hu hih niohg wui
Pt wabshaba am wo him k am wo ha ahgi g ninaipijju mant wo uhpam i ninodagi heg wui mo d niohg ch ahpim d ep emohg
Heg o d niJioshga ch ahpim d ep emJioshga 
D wa woho am uhpam hih g Mary Magdalene k am tahgi mo neid g tkownalig Jesus
K heg am ahgid ihda
D gam hu si i juh domig hudunk
Kuchd am tnam hema kih am
D ga hu si yahwidag g kihkjeg nachd pi sha ehbid g hahaichu
D wabshaba am haha wabsh jiwia g Jesus twui k hab kaij Am g wabsh wo sap e tahtk  ch ab hahawa tchehgid g enohnhoi ch ehuda
Kuchd si shehgig ab i neidok
D hab ep kaij ab twui Am g wabsh wo sap e tahtk
Am ant i emchuhcha hab masma mat g niohg am i nikei
Kumt hab waap am wo ahgachugad g haichu ahgaj  T hab chei ihda k ab tdahm ihbheiwua k hab kaij Ab g wo i behi g Hekia Sapekam Gewkdag
Kumt wo smahch k ah mas hedai g pi ap chuijigaj gm hu hab i juni g Jiosh ch hedai pi gam hu hab i juni Neh bad kaij ch am hahawa i piata
D g Thomas pi am hu twehmaj mad wa am jiwia g Jesus
Kuchd am hahawa chum ahgid matt nei g tkownalig
D hab kaij g Thomas Bant wai masma wo swohoch mat uhpam i wuhsh mant wo nei g nohnhoij mat ab wo sbabaliwanik mamt ab sisish k ab wo taht abai k ab ep wo taht hudaj ab 
Hemako domig amjed chd am ep i themapai kih ch ed
D am hahawa twehmaj g Thomas
Chd ab ep si yahwidadch g kihkjeg
D wabshaba ab i wah g Jesus k am jiwia twui k hab kaij Am g wabsh wo si sap e tahtk  D hab hahawa kaij ab Thomas wui Ab g i nineid k ab tahtam g ninohnhoi ch nihuda k ab wo sniwohochudad 
D hab hahawa chei g Thomas Nikownalig ch niJioshga 
D hab ep kaij g Jesus ab wui Ab apt i sniwohoch nap pi nineid
Baich at wo i shehgigk hegam mat ab wo i sniwohoch wa chum pi g ewuhpuikaj nineidch 
Mui shasig haichu ad hab ep juh g Jesus am tnena ed mant pi ooha id eda oohana
Nt id in hi wa ha ooha mamt ab amjed wo swohoch mo g Jesus d Jiosh si Kehsha ch d alidaj k hab masma ab wo bei g wechij doakag
