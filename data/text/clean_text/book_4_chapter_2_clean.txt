
Am gohk d i tash amjed tsh am hai wo e hohont Cana kihhim t am
Ihda Cana o am Galilee chekchani ch ed
K am haichug g Jesus jee
Kumd ahchim ab i twai
Chd am hihi g Jesus wehm k am haichug
Kumd am hahawa hab juh g gegosig
D wabshaba am i huh g nawait
D g Jesus jee ab wui hab kaij Huh at g hanawait 
D hab kaij g Jesus Pi o ab hu haichu nihim heg amjed
Pi at koi chum e ai mant am wo i nimaskogi 
D wabshaba g jeej hab ha ahg g pion Am g hab wo juhni matp haschu wo i emahgi mamt am hab wo juh 
K eda d thimdag ahchim Tutuligo mach mui haichu has masma wapkon
D g hohodai hahaa chuhdp am dadha mamt ab wo chum waig k am hab wo junihid g thimdag
D idam hahaa hemako am hu i waikko wehstmahm walohn shuhdagi am wo e toa
D hab kaij g Jesus am ha wui g pion Am g wo i ha shuhshud g shuhdagikaj 
D wa woho am si i ha shuhshud
D hab hahawa ep ha ahg Am g wo wassibi k wo mah hegai mo nuhkud g ehohontam piast 
D wa woho hab e juh k am i wassibi k ged hu ha mah
D ab jeh mo d si skehg nawait k eda pi mahch mas hebai wai
Hegam o hi wa smahch pion mat hebai wai
D am i cheh g hahohntam am i jehk g nawait k hab kaij ab wui Shai sap ab kahk ihda nawait
Hai at an hi wo wa i ha wassibi g skehg nawait ga hu i wehpeg k wabsh g pi kehg nawait wo ha wassibi im hu i oidch
Kuptki eda ahpi im hu i oidch g si skehg nawait ha wassibi 
Neh k id d si wehpeg shasig haichu hab junij g Jesus
D am mahsko wua g egewkdag
Kuchd ab si swohochud mo woho d Jiosh si Kehsha
D am hahawa hab i e ah g Jesus matt am wo hihi Capernaum kihhim wui
D g jeej ch wepngaj ep toi
Ch am haichugkahim heekia tash
Wehs ahid ab o am e wushshad Jerusalem t am matsh wa g Jiosh ha doibia g tshohshon
Kud am i e ai
Kuchd gam hu hihim  k ged hu dada gee cheopi t am
D eda am hai ha gagda g haiwani ch kahwal ch hohohi ch am hai kammialt g lial heg wehhejed
Kud si pi hohhoi g Jesus mo id am hab e wua gee cheopi t am k hekaj hema gewikudt g wijinakaj k gam hu wehs si ha shahmud g haiwani ch kahwal k am gai ha shul g hamimsa hegam mo g lial kammialt k gam hu si gantad g halialiga  k hab ha ahg hegam mo g hohohi ha gagda mat gam hu wo i ha wuwhas hab kaijch Pi g hab wo shai juhni g niohg kih mat d wabsh wo haichu gagdakudk 
Kuchd am hahawa i chegito mo g Jiosh heki oohana hab chuig 
Jiosh si Kehsha at ab wo si has elidad g gee cheopi
D ab si chehmo g hahaichu k hab ahg Shahchu ap ahgch hab wua ihda
Am g hig tchehgid g shasig haichu
Kutt hab wo smahchk map uukch g egewkdag ab amjed g Jiosh 
D hab kaij g Jesus Pegih oig m ant wo wa emchehgi g shasig haichu
Mt wo padch ihda mo g Jiosh am eda kih
Kunt ahni ep wo i kegch mat d wo i waik tashk 
D idam si e shooshodkad k hab kaij Giikko gamai chuhdp aahid ab at hahawa i e nahto ihda gee cheopi
Kuptp eda ahpi waik tash ab ia wo i kei 
K eda g Jesus hejel hab e ahg mat wo e muhkid k uhpam ep wo e chegito
Kutt schegito g neokij mat hekid uhpam e chegito am e muhkidk
Neh bo chuig g Jiosh oohana mat uhpam wo e chegito g Jiosh si Kehsha
Kutt hahawa samichud k ab swohoch
Am achd haichugkahim Jerusalem t am wehs oidam g tshohshon hadoibiadag wuhshda
Kud muijj ab i swohoch g Jesus
D wabshaba pi am hu i e tashogi ha wui mas hedai wud no pi smahch mo heg wabsh hekaj ab swohochud mo am neid mo hab juni him g shasig haichu
Pi o hedai ab hu hiwig g Jesus mas am wo ahgi g hemajkam hachegitoi no pi heki hu smahch
