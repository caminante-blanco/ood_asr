
D am hahawa hema i e aihi g tmihshmda piast
Kuchd hekaj gam hu hihi Jerusalem wui
Am o hema woog kihhim ch ed ch hab e aaga Bethsada ch an miabidch hegai kolhai kihjeg mam an ha gagda g kahwal
K an hetasp wapttog heg wehgaj woo
K idam ha wecho shai mui nahnko mahs kokodam an woowop ch hai d pi neneadam ch hai d pi hihimidkam ch hai ab wabsh i smomoik
Kush idam nenida g shuhdagi matsh am wo i hoi  no pi hab elid mash hab hu g anghil am i huhuduk shuhdagi ch ed ch am i nonoig g shuhdagi
T hedai si wehpeg am wo hud shuhdagi ch ed mat am wabsh wo chum i nonoi k ash hab hu wo sdoajima ab emumkidag amjed 
D am hema woo g oodham ch waikko wehstmahm gamai gigiik aahid ab wai mumku
D g Jesus am neid ch smahch mo tash am wai woo ch hab kaij ab wui Nap tatchua mapt wo doa 
D hab kaij g mumkudam Ninawoj pi o an hu hedaig mas am wo i nihuduni shuhdagi ch ed mo hekid am i hoike
Ni im hu haha wabsh i ninakog mant am wo i hud k gam hu heki hu hema nibaiwichchek 
D hab kaij g Jesus I wuhshani k am behi g ewahkus k hihm  Neh d ha hekaj doa k am bei g ewahkus k sap hih
Id ad hab e juh chum tmihshmda tash ed ahchim Tutuligo
D hai neid g twehm oodham ch hab ahg Neh ahpi melchkwua ap g tchehanig map kushwiotch g ewahkus
A nap pi mahch mo d mihshmda tash 
D hab hahawa kaij hegai mo wa mumkuhim Hegai mat nidoaj o hab niahg mant am wo bei g niwahkus k wo hih 
D ab hahawa kakke mas hedai wud hegai mo hab ahg mat wo kushwiotk hih g ewahkus
D wabshaba am wabsh i pi e amich nad pi g Jesus im hu pi e mahsid hemajkam ha shahgid no pi shai muijj g hemajkam amai
D am hahawa g Jesus sneidam k am cheh gee cheopi ch ed k hab ahg Neh doa apt
Pi g am hu hab i ep junihim g pi apekam nat pi haichu baich i pi ap hab wo e juh am mtahgio mapt am hab ep wo i junihi g pi apekam 
D am i wuhshani k gam hu him k am ha ahgi moki d Jesus mat doaj
D am i smai idam mash d Jesus mat hab juh ihda mihshmda tash ed k heg hekaj am i kudu ab neowinch
D g Jesus hab kaij ab ha wui Niohg Jiosh o chum hekid g sapekam chikpan
Ni ahni hab waap chum hekid hab niwua  D am hahawa i si e gewpkai mat wo mua nad pi am i kah mo hab masma ihm g Jiosh ch heg hekaj e wepogid g Jiosh
D hab hahawa kaij g Jesus ab ha wui Nt wo si shel emahgi mani pi haichu hejel hab wua ch wabshaba hab wua mo haschu g niohg Jiosh nichehani
Niohg o ab si pihk nielid ch am nichehgid mant has wo chum juni
T ab wo nimah g gewkdag mant baich i gee haichu hab wo juh mo ihda
Mt ab wabsh wo i hahaadka
Niohg o i ha wuwhasid g koi ab muhkig amjed ch ab nimahkch g gewkdag mant sap hab wo juh
Nt hekaj ab wo i ha wuwhas mani hedai hab i elid
K g niohg pi hedai ha lodait ch wabshaba ahni ab nimah hegai apedag mant wo ha lodai  no pi hab elid mat wehsijj ab wo si has i niel hab masma mo ab si has i elid g niohg
Am at i nikei g Jiosh
T hedai pi ab hu has wo nielidad ch hab wa masma pi ab hu has elid g niohg
Do si wohokam ihda mant hab wo chei
T wo edagi g pi ha huhugedam doakag k am wo wehmajk g Jiosh hegam mat hedai ab wo kaihamad g haichu niahga ch ab wo hiwgad g Jiosh
Pi ant ab hu wo ha mohtoi g hachuijig mas hekaj gm hu hab wo i e juh ab amjed g Jiosh
Nt wo si shel emahgi mo ab him g tash pej heki hu e ai mant ab wo i ha wai g koi ahni Jiosh alidag
T hegam mat ab i kaiha g haichu niahga ab wo i wuwha
Niohg o d hegai mo ab ha mahkch g doakag ch ab nimahkch g gewkdag mant hab waap wo ha mah g doakag
T ab nimah g gewkdag mant ahni hab wo juh g lodaita nani pi d si Kehshaj
Pi g am wo e totodsid id hekaj mani has i kaij
Ab o him g tash mat wehs g koi sap wo nikah k ab wo i wuwha
Hegam mo hab junihim g sapekam at ab wo i e wamgid k ab wo bei g eapedag
T hegam mo hab junihim g pi apekam ab wo i e wamgid k ab wo bei g skook enamkidadag 
D hab ep kaij g Jesus Pi ant wo shai ninako mant hejel haichu hab wo juh k wabshaba am si niohg oidk hab masma wo ha lodai
K hekaj hab sape g nilodaita
Pi amt wo mahchk manis am ahg g wohokam mantp wabsh hejel wo niwohokamch
K heg hekaj am wa niwehhejed neok g niohg Jiosh
Kuni smahch mo d wohokam mo am ahg ab niamjed
Neh am amt wa hai hihi heg wui John mo wa empahl wapkonahim
K wa am emahgid g wohokam
Id ani hab wabsh kaij mamt hekaj wo e doibia nam pi ahpim heg tatchua mat g oodham am wo i wohokamch haichu mamt ab haha wo i swohoch
Ni ahni hi heki hu smahch mani hedai wud ch pi shai tatchua mas am hema wo ge i niwohokamch
John o wa ahgachug g wohokam ch hekaj emtonlidch
Kumt wa haijj ahpim hees ab si shohhoi g haichu ahgaj k an e hehemapaid wehgaj hab masma mat g huul nahgi wo shohhoi g tonlig
John o sap niwohokamchud
K wabshaba ahni ab nimahkch g Jiosh mani g shasig haichu hab wua
K id baich i sap niwohokamchud mani d niohg kehsha
Pi am hekid neid g Jiosh
K pi hekid ab hu emwuhiosha neid ch neok ch wabshaba am niwohokamchud mani d kehshaj
Am o niwohokamchud g Jiosh mani d si Kehshaj
Kum eda pi ab hu nitatchua nam ge wohochud
Am am si hoan g Jiosh oohana nam pi tatchua mamt wo e doibia k wo edgidad g pi ha huhugedam doakag
K g Jiosh oohana am niwohokamchud  mani ahni d emdoibiakam
M eda pi ab hu nihiwig
Neh pi ani heg nenoid mas g hemajkam ab wo si nihaichuch
Jiosh at ab wo si nihaichuch
Kuni semamichud ch smahch mam pi ab hu shai tatchua g Jiosh
Ia ant jiwia g niohg si wehhejed
Kum pi ab hu has nielid
Hegam at ab has d wo emelidak matp hedam wabsh hejel e wehhejed ab wo i wuwha
Pi amt has masma ab hu wo swohoch g Jiosh nam pi heg am wai snenoid mamt ab aai wo si has i e el
K eda d chum Jiosh mamt ab wo chum hehgchul
Ni wabshaba pi d ahni manis ab wo haichu emabch am niohg wui
Mosesbad chehanig am ab hiwig
K d hegai mat am wo tashogi g pi ap emchuijig
Mosesbad at haichu ooha ab niamjed
Kumt ab wo sniwohoch mamt hems woho ab wo swohochudad g Mosesbad oohana
Pi amt has masma ab hu wo swohoch g niahga namki pi woho wohochud mat haschu an ooha g Mosesbad Neh bad kaij g Jesus am ha mihshmadch
Am i amjed tt gam hu hahawa hihi Jerusalem t amjed
