
Am hu hebai ep amjed machd an oiopohim Galilee Kahchki hugid an ch gam hu hahawa i chehchsh haabjed k am dada
D eda mui hemajkam chum hekid an oidahim g Jesus neidok mo g shasig haichu hab wua ha doajidch g kokodam
D ab i chesh g Jesus kawulk t ab
Kuchd ahchim wai mach ab si wecho tmashcham am i oid k am wehmaj dadhaiwua
D eda e aihim mat wo e wuhshad g tshohshon hadoibiadag
Kud mui hegam mad gam hu wo piasto ab i hihi skaimkch g Jesus
D am i ha nei g Jesus k hab kaij ab Philip wui Neh Philip chs hebai hig wo ui g haichu hugi matt wo ha gegos haakia i hemajkam  Bo kaij ch wabsh saappemamk g Philip no pi wa chum smahch mat has masma hab wo juh
D hab kaij g Philip Pi att wo shai tnako
Chum achs hems gohk siant pihshkaj wo ui g pahn t eda pi wo ha ai g haakia hemajkam 
D hegai mo d Simon Peter nawoj ch hab chehgig Andrew hab kaij  Ia o hema haichug g ali ch hi wa hetasp sismito ch gohk waptopi ua
T wabshaba pi haichu ab hu wo shai ha nako haakia hemajkam ha wehhejed
D ab hahawa tahgid g Jesus matt wo ha cheha g hemajkam mat wo dadhaiwua no pi an swashaig
D am i wehsijj dadhaiwua g hemajkam k d hetasp mihl chechoj ch mui ehp g uuwi ch aal
D g Jesus am ui g sismito k ab hoigeel g Jiosh k ab tmah
Kuchd ahchim an hahawa i ha mahkhi g hemajkam
D hab waap juh hegam gohk waptopi
Kuchd wehsijj hug k si skokwod
D hab hahawa tahg g Jesus An g wo i uihim g hawia
Kutt pi haichu wo shai heki wua  Kuchd an i uihim k gamai gohk wapshomi ha shuhshud heg hekaj wihpiidag
Neh d am i nei g hemajkam mat si shasig haichu hab juh g Jesus k hab kaij Neh mo d wabsh i si shel moki id d hegai Jiosh haichu i tashogiddam mach nenida matsh ia wo jiwia id dahm jewed 
D g Jesus ha amich mat an wabsh wo si be k wo gee kownalch k hekaj gam hu hejel baich i chesh doag t ab
Hudunihim o g tash
Kuchd gam hu i huhud  k am chum i chehchsh g wahlkokaj Capernaum wui nad pi hab tah g Jesus k hab kaij matsh pi oi gam hu wo hih
D am i schuk
D g sgewk hewel ab i med k ab i kudu g shuhdagi
Kuchd am himchud g wahlko am hu i giik mihya
D ab haha wabsh hema him twui an wabsh shuhdagi dahm
Kuchd hab i neidok si ttotods
D ab hahawa twui neo k oki d Jesus ch hab kaij Pi g am wo e totodsid
Ahni ani wud
Kuchd si sap i ttaht k gan hu i cheshajch wahlko ch ed
Neh chd am wai hekaj gan hu aigo dada mach am haab ttatchua
Baich i sialim d hegam hemajkam mad ab wih smahch mad pi i toi g Jesus no wa pi neid mo d hemako g wahlko
Kuchd ahchim wai heg ab an dadhaiwua k i hihi
D idam an chum gagahim ch pi cheh g Jesus k nei matt pi am hu ep dada
D oi wa am i hai dada g wapalko ab Tiberias kihhim t amjed miabidk mat am ha gegos g Jesus hegam mui hemajkam
D idam hemajkam an e baiham k gam hu i gahgio Capernaum wui  K hekid am i chehg k hab kaij ab wui Tmashchamdam hekid apt ia i jiwia 
D hab kaij g Jesus Am ani woho nichehgidch emwui heg hekaj shasig haichu mani hab wua
M wabshaba pi heg hekaj ab sniwohochudamk
Neh am ant emgegos
Kumt kokwod k heg wai hekaj nigahg
Pi g am wo si e kudutad wabsh g haichu hugikaj ch wabshaba heg wo chum sbehim mo d pi ha huhugedam
Ahni ani emmakiog g pi ha huhugedam doakag
Heg at hekaj am i nikei g Jiosh k am niwohokamch 
D hab kaij g hemajkam Tt has wo tjuh k ab wo bei g pi ha huhugedam doakag 
D g Jesus hab ha ahg Ihda wai mamt ab wo nihiwgad ahni Jiosh si Kehsha 
D hab ep kaij g hemajkam Am g hig hab juhni g shasig haichu
T heg am wo tchehgi map woho d Jiosh si Kehsha
Tt ab wo smwohoch
Neh ab ash gegshshe dahm kahchim t amjed hegai haichu hugi mash hab e aaga manna
Kush heg koa g tshohshon mash am jeg ed oiopo
Bo chuig g Mosesbad oohana 
Ab o ha mahk hegai haichu hugi mo am gegshe ab dahm kahchim t amjed
Pegih pt ahpi has hig wo juh 
D hab ep kaij g Jesus Pi o d Mosesbad mo wa ab ha mahk hegai haichu hugi
Do niohg mo wa hab wua
K heg d wabsh haichu hugi mo wa heg hekaj d dodakam jewed dahm
K g niohg baich i skehg haichu ab emmakiog  mamt heg hekaj d wo dodakamk chum hekid
Id o heg wa wepo mo d skehg haichu hugi
Kumt wo be k heg ab wo bei g skehg doakag 
D ab si tahni ch hab kaij idam Ih pegih ab g chum hekid tmahkad ihda map hab ahg 
D hab kaij g Jesus Ahni ani wud mo g niohg ab emmakiog
Ab g wo nihiwig
Nt wo emmah g pi ha huhugedam doakag
Id at heg wo wa wepok mamt wo huh g hab mahs haichu mamt chum hekid d wo dodakamk ch pi hekid ep wo bihugk
Nehe mani wa hab wa heki hu kaij mam wa chum nineid ch eda pi ab hu niwui e dagitokch
T wabshaba wehs ab niwui wo i e dagito hegam mat g niohg am ha eda wo i chikp
Nt pi hedai wo shai ohhod mat ab wo i e dagito niwui
Do niohg tatchui mamt ab niwui wo i e dagito ch hab wo edagi g pi ha huhugedam doakag
Nt wo si emnuhkudad mamt pi hedai wo heb hu wua g edoibiadag
Kunt ab wo i emwuwhas muhkig t amjed mat hekid wo huhug ihda jewed
Id o d niohg tatchui
Kunt heg hekaj ia jiwia ab dahm kahchim t amjed 
D g hahaichu si gahghai e mohmgid ch sbabgam neneok  ch hab kaij K haschu ahgch hab kaij mat ia jiwia ab dahm kahchim t amjed
Smahch ach ch ep sha mahch g jehj
Do wabsh Jesus ch d alidaj g Josephbad 
D hab kaij g Jesus Pi g am wo gahghai e mohmgid k sbabgam neneok
Pi at hedai wo shai e nako mas ab wabsh hejel wo i e dagito niwui
Jiosh niohg at am wo i chikp ha eda
T hekaj ab niwui wo i e dagito
T ab wo i e ai g si oidchkam tash
Nt ab wo i ha wuwhas muhkig t amjed
Kekelibad Jiosh Haichu i tashogiddam atki wa an ooha 
Wehsijj at wo ha mashcha g Jiosh g hemajkam
Neh t ab niwui wo i e dagito matp hedai ab wo kaiha g Jiosh niohg k ab wo mai g mashchamaj
Pi am hedai g ewuhpuikaj neid g niohg
Ahni ani wai neid nant pi ab amjed ia jiwia
Neh hegam mat ab wo i sniwohochud k wo nibei at hekaj wo edagi g pi ha huhugedam doakag
Tshohshon ash wa koa hegai manna ch wabshaba pi heg hekaj edagi g pi ha huhugedam doakag
Mt wo edagi hegai pi ha huhugedam doakag ab nibek
Id o heg wa wepo mani d haichu hugi emwehhejed
Baich ani d i skehg haichu hugi mo hi hegai manna namt pi g pi ha huhugedam doakag wo edagi ab nibek
I atsh gei g manna ab dahm kahchim t amjed k ab ha mahkch g doakag
Ni wabshaba d ahni mant woho ia jiwia ab Jiosh kihdag amjed k ia uapa g pi ha huhugedam doakag
Nt wo dagito g nichuhkug mant wo nimuhkid k hab wo ha doibia g hemajkam 
D id kaiok am si sbabgam e neowi g hahaichu hab kaijch Pi at has shai masma wo tmah g echuhkug machs wo huh 
D hab kaij g Jesus Pi amt wo edagi g pi ha huhugedam doakag pi ab hu nibek ahni Jiosh si Kehsha
Ab amt wo i swohoch mant wo iawua g niehed k wo muh emwehhejed k hab wo edagi g pi ha huhugedam doakag
Id at heg wo wa wepok mamt wo huh g nichuhkug k wo ih g niehed
Kunt ab wo i emwuwhas muhkig t amjed mat hekid wo kuhgit g jewed
Ihda nichuhkug ch niehed o heg wa wepo mo d haichu hugi ch haichu iidag
T wo edagi g wechij doakag hegam mat ab wo nibei
Am ant ha eda wo ul g nidoakag
Niohg at wa am nicheha mant ia wo jiwia jewed dahm
Kuni d pi ha huhugedam doakam no pi g niohg d pi ha huhugedam doakam
T hab waap d wo pi ha huhugedam doakamk matp hedam ab wo nibei nant pi am ha eda wo niulinid chum hekid
Heg ani hekaj pi hab masma mo hegai manna
Hegam mash wa koa hegai at pi heg hekaj edagi g pi ha huhugedam doakag
T wabshaba wo edagi matp hedam ab wo nibei  Neh bad kaij g Jesus mad eda am ha mashcham g hemajkam hacheopi ed amai Capernaum t am
D muijj hegam mo am twehm oid g Jesus hab hahawa kaij Shooki wai si shasig ihda mashchamaj ch pi ab hu ta kaihama 
D g Jesus wabsh ha amich mo has kaij an sjuujpij neneokch k hab kaij ab ha wui Pi amki hohhoid g nimashchama  ch eda wo nei mant am uhpam ep wo hih dahm kahchim wui ahni Jiosh si kehsha
Pi amt wo bei g pi ha huhugedam doakag ab amjed g haichu hugi k wabshaba ab wo swohoch g haichu niahga
Kunt ab wo cheha g Hekia Sapekam Gewkdag mat am emeda wo i e ulin k wo emmahkad g pi ha huhugedam doakag
Kum eda haijj pi ab hu niwohochud Neh bo kaij g Jesus no pi smahch mat hedam pi ab hu wo wohoch ch ep smahch mat hedai wo gagda mat wo e muhkid
D hab ep kaij Pi amt hedai wo e nako mams ab wo sniwohochud k wo nibei heg hi wa mat g niohg am wo i chikp emeda 
D muijj hegam mo am twehm oid g Jesus dagito am i kaiok g shasig haichu ahgaj k pi dahm an hu hahawa ep wehmaj
D heg hekaj hab kaij g Jesus ab twui ahchim gamai gohk Mt ahpim has wo e juh
Namt hab waap wo nidagito 
D g Simon Peter hab kaij ab wui Tkownalig pi o an hu hedai ehp machs heg wui wo hihi
Ahpi ap wai am ahgachug hegai matt hekaj wo bei g pi ha huhugedam doakag
Ch hahawa swohochud ch smahch map ahpi d hekia sapekam ch ab amjed i hih g Jiosh 
D hab kaij g Jesus Heuu woho o wa
Kunt am i emchuhcha ahpim gamai gohk mamt id an wo ahgachugad
M wabshaba hema d wabsh sha jiawul 
Pi achd mahch mas hedai hab ahg
Kuki eda heg hab ahg Judas mo d alidaj g Simon Iscariot ch d hema ahchim gamai gohk ch atki wo gagda g Jesus
