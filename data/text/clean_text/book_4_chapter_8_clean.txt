
Kuchd ahchim gam hu hihim k an kohksh Olive Uus Kawulk t an
D ab i chesh g tash
Kuchd ged hu uhpam dada gee cheopi wui
D mui am e chehm g hemajkam Jesus wui k gan hu biha
D am dahiwua k ha mashcha
D ab wui hai dada g chehanig ha mashchamdam ch Palasi am hema uapadch g uwi
Id atsh ha ehs g hakun
Kud am tshahgid i kehsh  K hab kaij ab wui g Jesus Neh ahpi map ia ha mashcham ihda uwi att sap cheh mat ha ehs g hakun
K eda hab chuig g tchehanig matt hemho wo wa maichkwua k wo mua g uwi mat hab wo sha e juh
Pt ahpi has wo chei  Neh bo kaij no pi wabsh haichu skaimk ch sabchudamk g Jesus
D wabshaba g Jesus pi ab hu shai ha hudawog k am wabsh Haichu ooha jewedo g enowikaj
D oi wa idam pi dagito k ab ep kakke
D ab hahawa i e shel g Jesus k hab kaij ab ha wui Pegih mt ahpim wehpeg ab wo maihi g uwi mamt hedai pi hekid hab shai juh g pi apekam  Bo kaij ch am hahawa i e jumalkad k am ep ooha jewedo
D am i kah ihda g chehanig ha mashchamdam ch Palasi k wabsh sha hehemako gam hu aai hihi si e elidch
D hegam mo d geeged wehpegat k wehsijj himto
K heg am wai wih uwi Jesus wehm
D ab i e shel g Jesus k ab wui hab kaij Baht hihi hegam mo ab haichu mabchud
Nat pi ia hu hema wih mat ab wo mmaihi 
D hab kaij g uwi Pi at ia hu hema wih nikownalig 
D hab hahawa ep kaij g Jesus Ahni ani hab waap pi ab hu haichu mabchud
Gamai g hihm k pi hab ep juhni g pi apekam 
D hab ep kaij g Jesus ab ha wui g hemajkam Dani gee tonlig am wehs ha wehhejed g hemajkam
Kut sap am wo himad Jiosh apedag ed ch pi hekid haichukaj wo pi e amich hegam mat hedai ab niwui wo e dagitokchid 
D eda am hai gegok g Palasi ch ab wui hab si kaij Ih p wabsh chum hejel e wohokamchud ch aptp hems wabsh tiattogid 
D hab kaij g Jesus Pi ani emiattogid chum anis am hi wa hejel niwohokamchud
Do wohokam mani has i kaij
Smahch ani mant hebaijed ia jiwia k hebai wo hih
Ahpim am hi pi mahch ihda
Am am chum ahg mani has chuig ab wabsh nineidch ch eda pi woho nimahch
Ni ahni hemu pi hedai emlodait
Kut wabshaba d wo wohokamk g niahga mant hekid wo ah mam has chuig nat pi g Jiosh am niwehm wo emaappe
Neh an o oohanas emchehanig ed mamt wo sha wohoch matp gohkajj am haichu wo wohokamch
Pegih ni ahni hejel niwohokamchud
K g niohg am hab waap niwohokamchud Neh bo kaij g Jesus
D ab kakke idam A k hebai has chuig g mohg 
D hab kaij g Jesus Pi am shai nimahch ch ep pi mahch g niohg
Mt hems wo sap snimahchk ch hab waap wo smahchk g niohg  Neh id ad wehs hab kaij g Jesus am gee cheopi t am heg eda kih mo g hemajkam am shulig g emahkigdag g gee cheopi wehhejed
T pi hedai e nako mas an wo bei nat ge koi e ai g tashgaj
D hab ep kaij g Jesus ab ha wui Am ant hu wo hih
Kumt an haha wo i chum nigahghim k wabshaba wo koi pi e doibiak
Pi amt wo e nako mamt am wo hihi mant hebai wo i hih 
D heg hekaj hab kaij hegam hahaichu Shaho ahgch hab kaij matt pi wo tnako matt am wo hihi mat hebai wo i hih
Aha nat wabsh hejel wo e mua 
D hab kaij g Jesus ab ha wui Ia am wai amjed id dahm jewed
Ni ahni hi ab dahm kahchim amjed
Kum eda pi niwohochud mani d ge ahni
Ni heg hekaj am emahgid mamt wo koi pi e doibiak 
D ab kakke Kup hedai wud higi 
D hab kaij g Jesus Ahni ani wud mani ga hu i wehpeg hab kaij mani hedai wud
Muijj o g emchuijig
Kunt heg wo ah
K g niahga d wohokam nani pi heg wai ahg mo haschu niahgid hegai mat am i nikei
K heg chum hekid ahg g wohokam 
D idam pi amichud mo g Jiosh hab ahg
D heg hekaj hab ep kaij g Jesus Mt wo mai mani d ge ahni mamt hekid ab uhgk wo niul mamt wo nimua ahni Jiosh si Kehsha
Am amt haha wo mai mani pi hab wua g hejel nitatchui ch wabshaba hegai wai niohg tatchui hab wua ch g mashchamaj ahgachug
Chum ani hekid ab swohog elid
K heg hekaj niwehmaj Neh bo kaij g Jesus
T muijj hegam mat ab kah ihda ab i swohoch
D heg hekaj hab kaij g Jesus ab ha wui hegam mat ab i chum swohoch Mtki woho ab i e dagito niwui mamtp am hab wo i junihi g nimashchama
Mt haha wo mai g wohokam
T heg hab wo emjuh mamt hahawa pi d wo neneholk 
D hai hab kaij Pi ach hekid hedai d shai neneholiga nach pi d Abrahambad amjedkam
P haschu hab ahg ch hab kaij matt hahawa pi d wo neneholk 
D g Jesus hab kaij Wehs am d nenehol mamtp hedai hab i junihim g pi apekam nam pi heg hekaj e wulshch
Pi o am hu ha wehm d si kihkam g nehol mo hig g haaliga
Nt ahni woho wo i emwulo mamtp ab wo i e dagito niwui
Kumt hahawa pi d wo neneholk namt pi d wo aaligajk g niohg Jiosh
Smahch ani mam d Abrahambad amjedkam
M eda snimuamk nam pi pi ab hu ap wohochud g nimashchama
Heg ani am ahgahim mo haschu g niohg ab nichehgid
M ahpim hi heg wa wepo mam d ge Jiawul amjedkam nam pi hab wua g tatchuij 
D hab kaij ab wui Pi ach d ge Jiawul amjedkam
Abrahambad o d tshohshon 
D hab kaij g Jesus Pegih m haschu ahgch pi hab masma hab e wua mo g Abrahambad no pi heg chum hekid hab wua g sapekam
M eda am e nakog mamt wo nimua ahni mani heg wai emahgid wohokam mo g Jiosh ab niahgid
Heg am d wabsh amjedkam mam am oidch hab e junihim 
D hab kaij Ahchim ach hi pi d shai shai ch ed haaaliga
Jiosh o d si tohg 
D hab kaij g Jesus Ia ant jiwia ab amjed g Jiosh
Kumt heg hekaj ab wo si nitatchuad mamtp woho d wo aaligajk
Pi ant wabsh hejel hab i niah mant ab wo i hih
Jiosh at ab nichea
Pi am amichud mani has i kaij nam pi skookod g haichu niahga
Dam wabsh ge jiawul amjedkam ch shohhoid mamt am hab wo wuad g tatchuij
Heg o d ha muakam ged hu i si wehpeg amjed ch d ep schu iattomkam ch pi has shai elid haichu ha iattogidch no pi wehs g iattogig ab d amjedkamaj
Kuni ahni g wohokam ahg
Kum heg hekaj pi niwohochud
Neh namt hig wo e nako mamt am wo wohokamch mas haschu d i pi ap nichuijig
Pegih ab o emab mamt ab wo sniwohoch nani pi emahgid g wohokam
Hegai mo ab d amjedkamaj g Jiosh o ab kaiham g Jiosh neoki
Kum pi ab hu kaiham nam pi pi ab hu d amjedkamaj 
D g hahaichu ab hahawa si chehmo g Jesus ch hab kaij Dapki wabsh tobga ch d wabsh sha jiawul 
D hab kaij g Jesus Pi o woho mam has i kaij
Pi ani d shai jiawul
Ab ani si haichuchud g niohg
M wabshaba ahpim wabsh pi nihaichuchud
Pi ani heg am hu neidahim mas hedai ab wo si has nielidad
K wabshaba am hema d hegai mo am nigahgid g ab has elidadag ch wo ha lodai hegam mo pi ab hu has nielid
Nt wo si shel emahgi mat pi hekid wo huhug hegai mat hedai ab wo si i bei g haichu niahga 
D hab kaij ab wui Si att hahawa sap smai mapki d wabsh sha jiawul
Neh muh at g Abrahambad
T g kekelibad Jiosh haichu i tashogiddam hab waap kook k huhug
P eda hab kaij mat pi hekid wo huhug hegai mat hedai ab wo si i bei g haichu mahga
Chum apki si e haichuchud ch hab kaij ihda
Abrahambad atki muh
Nap hab e elid map gam hu baich d i si haichu mo hegai
T g Jiosh haichu i tashogiddambad hab waap kook k huhug
Dohp hab chum e elid 
D hab kaij g Jesus Nt wabsh wo pehegi neokad mantp ab hejel wo chum si nihaschudad
Heg o ab si has nielid niohg mam eJioshga ahg
Pi am hekid shai woho mahch hegai
Ni wabshaba ahni smahch
Kuntp hab wo chei mani pi mahch k d wabsh wo schu iattomkamk mam hab chuig ahpim
Smahch ani ch ab si uukch g haichu ahgaj
Emshohshon Abrahambad o si sap e tahtk mat wo nei mant an wo i wuhsh
T hekid i neidok si shehgig 
D si has i el idam k hab kaij Ih heki at hu wai muh
Aha nap neid ch eda pi koi ai g hetaspo wehstmahm ahidag 
D hab kaij g Jesus Nt wo si shel emahgi mani an haichug niohg kih ed mat eda koi mahsi g Abrahambad 
Neh d gan hu i uihi g hohodai mat hekaj wo maichkwua g Jesus
D wabshaba wabsh saagi am ha shahgid him k gam hu i wuhsh gee cheopi amjed
