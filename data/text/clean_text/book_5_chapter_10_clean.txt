
Sh am dadha g siant shondal Cesaria kihhim t am mash ab amjed g Italy jewed
Kush g hauhgchuga hab chehgig Cornelius  ch ash si oid g Jiosh himdag ch am ep i ha wehmt g shoigkam Tutuligo ch ab ihm g Jiosh
Kush g wehmaj kihkam wehsijj hab waap ab si ihm g Jiosh
Sh hema tash mash d i waik ohla im hab i juhk tsh am nenaj ed hab e juh matsh am jiwia g anghil k am si chehch hab kaijch Cornelius 
Sh ab hu wabsh si neid ihda anghil ch wabsh sehbeni ch hab kaij Shahchu ap ahgahim ch ab neok 
Sh hab kaij g anghil Ab o kaiham g Jiosh g mhoigeidahuna ch shohhoid hegai map haschu am hab junihim g shoigkam ha wehhejed
Pegih pt hemuch hai wo ha cheha g chechoj mat am wo hihi Joppa wui k am wo nei hegai mo hab chehgig Simon Peter
Am o da heg kih am mo d hogi chikpandam ch hab waap chehgig Simon ch am kih ge kahchki hugid an 
Tsh amjed gam hu hahawa hih hegai anghil mash ab wui neok
Tsh g Cornelius am hahawa waik ha wai g epionag
Sh hema idam d shondal ch si oid g Jiosh himdag
Kutsh am ha ahgi idam matsh haschu has e juh k am hahawa ha cheha mat gam hu wo hihi Joppa wui
Sh am baich d i tash matsh am dahm i juh sh am wabsh kia hihim idam ch ab hi wa aihim g kihhim
Tsh eda g Peter gm hu hejelko him k am e hoigeidahun
k ash am i si bihugim k chum haichu shugimk
Tsh eda koi bai g hihidod
Kutsh am Peter nena ed hab e juh  matsh ab i e kuhpio g dahm kahchim
Kutsh ab haichu i e huduni jewedo k hab mahs mo g lohna ch shai si geej ch an aai e uukch chuhchpulij an ch ab i tadanich
Sh id eda am haichug g nahnko mahs haichu doakam ch wahammad ch uuwhig
Sh hab kaij g Hekia Sapekam Gewkdag Peter i g wuhshani k am wabsh chum haschu wo ha mua idam k hekaj wo e gegos 
Tsh wabshaba g Peter hab si chei Ih pi ant am hu hab wo nijuh nikownalig
Pi ani hekid koa hegai mo g mchehanig pi thiwgid machs wo koad 
Sh hab hahawa kaij hegai mo ab neok Pi g hab shai elid mas pi ape hegai mo haschu g Jiosh hemu am mchehgid mo sape 
Tsh waikko hab e juh ihda am nenaj ed
Tsh amjed im hu hahawa uhpam i e bei ihda haichu am dahm kahchim wui
Sh am wabsh kia oidahim g Peter hegai matsh haschu nei
Tsh heg i eda idam Cornelius pionag am i smai mo hebai i kih g Simon k am dada k ab gegok kolhai kihjeg t ab  ch ab si skaidam ha kakke No ia hema daha mo hab chehgig Simon Peter 
Kush eda g Peter am wabsh kia chum aamichud mas has d ahga hegai mat am nei
Kush hab kaij g Hekia Sapekam Gewkdag Neh ia at hai dada k smneidam
Pt am wo i e nakog k am wo ha nei
Pi g has shai ha elid mo d ge gawul mahs hemajkam k wabsh wo ha oi
Ahni o d nitatchui mat ab i hihi 
Tsh wa woho am i hud g Peter k hab kaij ab ha wui idam oodham Ahni ani wud mam snineidamk
Shahchu amt ahgk ia dada 
Sh hab hahawa kaij idam oodham No pi ab tchehani g Cornelius
Heg o d shondal hauhgchuga Cesaria t ab ch si sap d oodham k ch ab si ihm g Jiosh
K g Tutuligo hab waap ab si has elid
Tsh g anghil ab wui i hih ab amjed g Jiosh k hab ahg mat ab wo i mwai ekih wui k wo mkah mapt haschu wo i ahgi 
Tsh ab i ha wahpki g Peter idam waik oodham mat am wo wai kohk
Sh an baich d i tash tsh i e nakog k gam hu hahawa ha oi
Tsh hai ep ha oi hegam mash d Jesus ihmdam ch ab d kihkam Joppa t ab
Am baich d ep i tash
Tsh ged hu hahawa dada Cesaria t am
Tsh oi wa g Cornelius heki hu am i ha wai g ehajuni ch enaipijju
Kush idam am wehmaj ha nenida
Tsh ab wabsh chum i wah g Peter
Tsh g Cornelius ab si daiwuni k ab si i gei wecho ab si has elidch
Tsh wabshaba hab ah g Peter Pi g shai niwui i gehsh
Dani wabsh oodham  Kush am e wehm neneokhim ch am i wahp
Sh am mui dadha g hemajkam
Kush am ha neid g Peter ch hab kaij ab ha wui Am am wa smahch mach ahchim Tutuligo pi shai hiwgidas ab thimdag amjed machs ab wo i semhajunima ahpim mam d gawul mahs hemajkam niichs am hu wo emchehgim emkihki wui
T wabshaba g Jiosh am nichehgi mant iajed pi am hu has wo shai emelidad
Nt hekaj ab i hih pi shai has elidk mam d ge gawul mahs hemajkam
Pegih m haschu ahgch am niwaid 
Sh hab kaij g Cornelius Am ani nihoigeidahun nikih am d hu hema i tako imhab i juhk
T am haha wabsh hema jiwia g oodham
K si tonod g wehschugaj
K ab kehk niwui  ch hab kaij Cornelius ab o kaiham g Jiosh g mhoigeidahuna ch shohhoid hegai map haschu am hab junihim g shoigkam ha wehhejed
Pt wo hai ha cheha mat am wo hihi Joppa wui k am wo wai hegai oodham mo hab chehgig Simon Peter
Am wo da heg kih am mo d hogi chikpandam ch hab chehgig Simon ch an kih ge kahchki hugid an Neh bo kaij
Kunt am hahawa hai ha cheha mat am hihim k ab i mwai
Kupt sap e juh k ab i hih
Kuch hemuch ia dadha am nenaj ed g Jiosh ch skaimk hegai mat haschu g Jiosh am wo i mahgi mapt am hab wo chei 
Tsh wa woho am hahawa haichu i ahgahi g Peter k hab kaij Hahawa ant wa smai moki woho mo g Jiosh wehs ha wepo masma ha neid g nahnko mahs hemajkam
K hegam d si tatchuij mo hedai ab i si has elid ch am hab junihim g sapekam chum as pi d wo Tutuligo hemajkamk
Am amki chum heki hu kah ab amjed ihda mant haschu wo i emahgi nam pi ia tshahgid dadha ahchim Tutuligo
K ahchim am tahgid g Jiosh mash sha doibiamk g hemajkam am gahi wuhshanim g ealidag Jesus Christ
Heg o wud mat g Jiosh am i kei mat wehs d wo hakownaligk g nahnko mahs hemajkam
K wa am hema tjehnigid ab amjed g Jesus ch am tpahl wapkon ch hab chehgig John
T am i wuhsh g Jesus k am e pahl wako heg ab John
T g Jiosh ab mah g si gee gewkdag am gahi wuhshanim g Hekia Sapekam Gewkdag mat hekaj hab wo junihid g echikpan
T g Jesus am i shonwuich g echikpan Galilee chekshani ch ed k am hahawa wehsko hab junihim Judea chekshani ch ed
Jiosh o am wehmaj
K hekaj wehsko i ha wehmt g ehemajkamga ch ha dodajid hegam mo g jiawul ha shoigchud
Kuch ahchim am wehmajkahim ch g si twuhpuikaj neid hegai mo haschu hab junihim am wehsko tjewedga ed ch am Jerusalem ch ed
Kumt an be k mua ab naggiak kots t ab
T wabshaba g Jiosh ab uhpam i wuhshad muhkig amjed mo d i waik tash k am i tchehgi
K pi wabsh chum hedai neid
Ahchim ach wai neid mat heekiajj g Jiosh heki hu am i tchuhcha
Tt wa am wehmaj tgegos am i dahm mat g Jiosh ab i wuhshad muhkig amjed
Jiosh atsh am si i kei matsh wo ha doibia hegam mat ab wo hiwgad k wo ha lodai hegam mat pi wo e doibia
T g Jesus ab tmohtoi matt am wo si wohokamch ihda k am wo ahgahid g skehg haichu ahgaj
Jiosh at gam hu hab wo i juh g pi ap hachuijig wehs hegam mat ab wo i swohoch g haichu ahgaj ab amjed g Jesus
Id o wehsijj wohokamchud g kekelibad Jiosh haichu i tashogiddam 
Sh am wabsh kia neok g Peter
Tsh ab i hud g Hekia Sapekam Gewkdag ha dahm hegam mo am kaiham k ab si i ha mah g gewkdag
Tsh am gawul neokikaj neneo mat pi hebai mai k ab si ihm g Jiosh
Tsh am i ha kaiok ab si e totods hegam mo wehmaj g Peter natki pi g Hekia Sapekam Gewkdag ab si i ha mah g gewkdag hegam gawul mahs hemajkam
Sh ab kaij g Peter Jiosh atki ab i ha mah g Hekia Sapekam Gewkdag mat hab masma ab i tmah
No hig pi d ha wuikam mat wo e pahl wapko  Kumtsh wa woho ha pahl wapko am chehchegch g Jesus Christ
Sh idam ab hahawa si ahgid g Peter mat am wo shai ha wehm dakahim heekia i tash
