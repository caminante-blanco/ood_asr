
Tsh am i kah g Jesus wohochuddam amai Judea jewed t am matsh hegam gawul mahs hemajkam ab bei ihda Jiosh haichu ahga
Sh eda am hai d hegam mash hab si elid mat hemho wa hab wo juh g Tutuligo hahimdag hegam gawul mahs hemajkam matsh ab i swohoch
Kutsh am hihi idam Peter k am dada Jerusalem t am
Kutsh hegam am neowin k hab si ahg  Kah ach maptsh am ha wehm e gegos hegam mo d gawul mahs hemajkam ch pi pahl hikuchkas
P eda smahch mo pi thiwgidas machs chum hems am wo i wahp hakihki ed 
Tsh am hahawa ha ahgi g Peter matsh haschu has e juh gd hu i shonchudk mo wa am e hoigeidahun Joppa kihhim t am ch hab kaij 
Am ani daha Joppa t am ch am hu hebai nihoigeidahun
T am ninena ed hab e juh mat ab haichu i e huduni dahm kahchim t amjed k hab mahs mo g lohna ch shai si geej ch an aai e uukch chuhchpulij an ch am nitahgio i e ul
Kunt am si i nei eda k nei g nahnko mahs haichu doakam chum hegam ehp mo sdodajk ch wahammad ch uuwhig
K ab hahawa hema si neok ch hab kaij Peter i g wuhshani k wabsh chum haschu am wo mua k hekaj wo e gegos 
Kuni hab kaij Ih pi ant am hu hab wo nijuh nikownalig
Pi ani hekid koa hegai mo g mchehanig pi thiwgid 
K hab ep kaij hegai mo ab neok Pi g hab shai elid mas pi ape hegai mo haschu g Jiosh hemu am mchehgid mo sape Neh bo kaij ab niwui
Kut id hab e juh waikko
T amjed im hu hahawa uhpam i e bei ihda haichu am dahm kahchim wui
Kutki eda heki hu am hai dada waik g oodham
Idam hageejig o hab chehgig Cornelius ch am kih Cesaria t am ch ab ha cheha matsh ab wo i niwai
Tki am dada mani am da
K hab niahgid g Hekia Sapekam Gewkdag mant pi has wo shai ha el mo d ge gawul mahs hemajkam k wabsh wo ha oi
T idam chuhdp twepnag m ia gegok am niwehm hihi Cesaria wui k am niwehm i wahp Cornelius kih ed
K heg am tahgid matsh g anghil am jiwia kihj am k hab kaij Am g hai ha chehani mat am wo hihi Joppa wui k am wo wai hegai oodham mo hab chehgig Simon Peter
T heg am wo emahgi mamt has masma wo e doibia wehsijj g ewehm kihkam ha wehm 
Pegih tki wa woho hab e juh
Kunt am him k am wabsh chum haichu i ha ahgid
T g Hekia Sapekam Gewkdag ab i hud ha dahm mat wa hab e juh am twehhejed ga hu si i wehpeg
Nt am hahawa i chegito mo wa hab kaij g tkownalig Jesus Mat ab i emmah g John g pahl wakona
T wabshaba g Hekia Sapekam Gewkdag g si gee gewkdag ab wo i emmah pi shai mui tash iajed  Neh t id amjed am si i e tashogi mat g Jiosh ab ha mah hegam gawul mahs hemajkam hegai mahkigdag mat ahchim ab tmah mat hekid ab i swohoch g Jiosh haichu ahga ab amjed g tkownalig Jesus Christ
Kunt pi has masma am hu wo shai kuh g Jiosh id amjed Neh bash kaij g Peter
Tsh idam am i kah wehs haichu k pi ab hu has hahawa ep ahg ch wabsh si shehgigam ab ihm g Jiosh ch hab kaij Pegih boki d Jiosh hab elida mat idam gawul mahs hemajkam hab waap gam hu wo sohhod g pi ap echegitoi k wo bei g pi ha huhugedam doakag 
Kutsh hai hegam matsh wa e gantad matsh hekid i e muhkid g Steven gam hu ahgahi g Jiosh haichu ahga Phenicia ch Cyprus jejewed t am ch Antiok kihhim t am k hegam an wai ha mihshmad Tutuligo
Tsh am hahawa hai dada Antiok t am ab amjed g Cyprus ch Cyrene k am i ha mihshmad hegam ehp mo d gawul mahs hemajkam
Tsh g Jiosh am i gewkai g haichu haahga
Kutsh muijj hegam hemajkam ab i sha wohochud k ab i e dagito Jesus wui
Tsh am i kah hegam mash ab ihm g Jesus ch ab dadha Jerusalem t ab matsh has i e juh am Antiok t am k ab hahawa cheha g Barnabas matsh am wo him k wo i ha wehmt
Tsh ged hu jiwia k am i nei si shehgigch matki wa woho g Jiosh ab si sha hoigeel
Sh am ha ahgid mamt wehs ab wo i e dagito Jiosh wui k pi hekid wo shai dagito hegai mamt haschu ab i bei
Sh wa eda si sap d oodham g Barnabas ch si e dagitokch Jesus wui ch ab si uukch g gewkdag ab amjed g Hekia Sapekam Gewkdag
Tsh muijj ab i swohoch g haichu ahgaj ab amjed g Jesus
Tsh hekaj hab i e ah g Barnabas matsh am wo i bei g Saul mat heg am wo i ha wehmt
Sh eda heg am kih Tarsus kihhim t am
Tsh am him  k am i chehg k ab uhpam i wai Antiok wui
Tsh am uhpam hihim k am dada Antiok t am k hemako ahid ab am i ha wehmt g e wehm wohochuddam amai
Sh eda muij idam
Amai ash Antiok t am mamtsh si wehpeg hab ha chehch Christian
Tsh wa eda am hai dada g Jiosh haichu i tashogiddam ab Jerusalem t amjed amai Antiok t am
Sh idam hema hab chehgig Agabus
Tsh g Jiosh am i tashogi ihda mat g bihugig wo gei an wehsko jewed dahm
Kutsh am ha ahgi g Jesus ihmdam amai Antiok t am
Tsh amai i amjed am i e nakog k am wehsijj i shuligahi g lial am ha wehhejed hegam ewehm wohochuddam mo am kih Judea jewed ch ed
Kutsh gei hegai bihugig mash eda g Claudius am d kownal
Kumsh am ha chehani g Barnabas ch Saul matsh am wo i ui g lial
Tsh idam am i uu k ab ha mah g ha wanimeddam g Jesus ihmdam amai Judea jewed ch ed
