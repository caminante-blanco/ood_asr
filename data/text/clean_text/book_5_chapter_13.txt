
Sh am hai ep d Jiosh haichu i tashogiddam Antiok t am
Hema idam ash hab chehgig Simon ch wabshaba hab e aaga Schukchu
Kush hema d Lucius ch ab Cyrene t amjed
Kush hema d Manaen ch am wehmaj geeda g kownal Herod
Idam ash am ha mashcham am ha wehm g Barnabas ch Saul
Kush am hu hebai wehsijj am heekia tashkaj wabsh e hoigeidahun ch hab pi haichu koa
Kush am ha tashogid g Hekia Sapekam Gewkdag mash g Jiosh hab kaij ab ha wui Neh ab ant ha mohtoi g Barnabas ch Saul mat gam hu mehk wo i ahgahi g haichu niahga
Kumt am wo i ha dagito mat hab wo wa e juh 
Kush am baich i himchud hegai mash wabsh e hoigeidahun ch pi haichu koa ch ab hahawa ha taht idam Barnabas ch Saul matsh hekaj am chehgi mat ha dagito heg wui mat g Hekia Sapekam Gewkdag am i ha tashogi
Tsh gam hu hihi g Barnabas ch Saul mash wa g Hekia Sapekam Gewkdag am i ha tashogid
Kutsh am ep i ha oi g John Mark matsh am wo i ha wehmt
Tsh idam ged hu dada Selucia kihhim t am
K id an hugidaj an g ge kahchki
K ab hihhim g wapalko
Kutsh idam Barnabas an i chehchsh wahlko ch ed k gam hu aigo i shulig k gam hu dada Cyprus jewed ch ed
Sh am hema kihhimag ch hab e aaga Salamis
Kush am hai chuhch g Tutuligo hachechopi
Sh idam Barnabas am i wahpk ch am ha jehnigid ab amjed g Jesus
Sh gam hu aigo hema ep kihhimag ch hab chehgig Paphos
Kutsh gam hu hihim k am ep ha jehnigid
Sh am da hegai mash d kownal id eda jewed ch hab chehgig Sergius Paulus
Kush am hema wehmaj g Tuhligo ch hab chehgig Barjesus ch d shasigam haichu hab wuadam ch ha iattogid mash d Jiosh haichu i tashogiddam
Kumsh hab aaga Elymas mo hab d ahga Ge Mahkai
Sh g kownal d si haichu samichuddam oodham ch ab i ha wai g Barnabas ch Saul nash pi skaimk g haichu haahga ab amjed g Jesus
Tsh wabshaba ab ha wui kekiwua hegai Elymas k am i chum e nako mat hab wo juh g kownal mat pi ab hu wo ha wohoch
Saul o hab ep e aaga Paul Greek neokikaj
Tsh g Hekia Sapekam Gewkdag ab ep si mah g Paul g gewkdag
Sh heg ab si shel i neid g Elymas  ch hab kaij Neh dap Jiawul pionag nap pi ab wabsh i si shuhdags g pi apekamkaj
K heg hab mwua map ab wui kehk g sapekam ch chum gawul sjunimk g Jiosh haichu ahga
Jiosh at hab wo mjuh mapt pi wo nehnt hees i tash Neh bash kaij g Paul
Kutsh am wa i hekaj woho hab e juh
Tsh am taht g Elymas mat ab haichu si maish g wuhpuij
K am wabsh i schuhugam wehhejed
Tsh an i dahdaghi an chum hema gahgch mat am wo i wanim
Tsh ab si e tods g kownal k ab i swohoch neidok mash has masma g Jiosh am chehgid g egewkdag
Tsh am hahawa gahi ep i shul hegam Paul ab Paphos t amjed k gam hu dada Perga kihhim t am am Pamphylia jewed ch ed
Tsh wabshaba g John Mark am i ha dagito amai k gam hu uhpam hih Jerusalem wui
Tsh amjed gam hu hahawa hihi idam Paul ch Barnabas Pisidia jewed wui
K am hema kihhimag ch hab chehgig Antiok
Kutsh am dada
Tsh am i e ai g hamihshmda tash
Kutsh ged hu i wahp idam Paul e wehm oodham hacheopi ed k am i dadhaiwua
Kumtsh am neokchul g Jiosh oohana
Sh hegam mash d ha wanimeddam hab hahawa kaij Tnaipijju chum ach si tatchua mamt am wo haichu ha ahgi g hemajkam mat heg amjed ab wo i e gewpkai 
Tsh ga hu hahawa i kekiwua g Paul ha baich k hab kaij 
Thajuni ch ahpim mam ia ha wehm ihm g Jiosh ab g wo i nikaiham
Jiosh atsh ab i ha gawulkai g tshohshonbad matsh d wo hemajkamgajk
Kutsh am i muida mash eda am kihkahim Egypt jewed ch ed
Tsh ab hahawa i ha doibia ab ha amjed g Egypt hemajkam g si gee egewkdagkaj
Kush an oiopo tohono jewed ch ed giikko wehstmahm ahid ab
Sh g Jiosh am shemajim ha nakogahim  ch am wo i ha wahpki id eda Canaan jewed
Sh eda g wewaak kawod dakam hemajkam ia kih
Tsh g Jiosh ha hugio k g hajewedga am aai i ha tahpjel g tshohshonbad mash hab masma heki hu ahgid g Abrahambad
Tsh heg i dahm am hahawa i ha chuhcha g Jiosh g schu aamichuddam mash am haichu aapechud ha wehhejed
Tsh ga hu e ai matsh am i dahiwua g Samuelbad k d Jiosh haichu i tashogiddam
Kush g tshohshonbad ab si tahni g Jiosh matsh am hema wo i kei mat d wo hakownaligk
Tsh g Jiosh am i kei hegai Saul mash d Kishbad alidag ch ab d Benjaminbad amjedkam
Kush heg d hakownalig giikko wehstmahm ahid ab
Tsh g Jiosh im hu hab hahawa i juh g Saulbad k g Davidbad am i kei matsh d wo hakownaligk
Sh hab kaij g Jiosh ab amjed 
Ihda David mo d Jesse alidag o am si nitatchui oidch hab masma ch am e tashogi mat am hab wo juh hegai mant haschu ab wo i ahgi
Sh hab ep kaij g Jiosh matsh am hema wo i kei g Davidbad amjedkam matsh d wo tdoibiakamk
Kut wa woho hab e juh g Jiosh
K g Kehshaj hab chehgig Jesus
T wabshaba g Jiosh ab hema wehpeg i wuhshad g twehm oodham
K id hab chehgig John ch ab i ha mihshmad ch hab ha ahg mat gam hu wo sohhod g pi ap echegitoi k wo e pahl wapko
Tsh ihda John id hekaj am i kuhgi g echikpan mo wa hab ha ahg g hemajkam Pi g hab wo shai nielidad mani ahni d hegai mam si nenida
Pi ani d ahni ch d wabsh pi haichu an hugidaj an
Mt wo wa nei mat am epai wo i e maskogi hegai mo hig woho d shas haichu Neh bash kaij g Johnbad
Pegih niwehm oodham ch ahpim mam hab waap ab si has elid g Jiosh ab o wehsijj d twuikam ihda skehg doibiadag ahgaj
Hegam kekelibad Jiosh haichu i tashogiddam atki an ooha matsh has wo masmak g Jiosh si Kehsha
K g haneoki e neokchulid tshaashagid wehs mihshmda tash
Kuki eda hegam thajuni mo ab kih Jerusalem t ab pi amichud g haichu haahga ch hab pi amich g Jiosh si Kehsha mat hekid am jiwia k chum sha doibiamk
Jiosh at am i kei g ealidag Jesus mat wo tdoibia
K heg pi ha chuijig
T eda hegam ab chum chuijigch mat g kownal Pilate wo mua
Kumt ab naggia k mua kots t ab k ab hahawa i huduni k gam hu cheh hihaini ch ed
Bat wa masma an ooha g kekelibad Jiosh haichu i tashogiddam mat hab wo e juh
Kut idam am wabsh wohokamch g haichu haahga
T wabshaba g Jiosh ab uhpam i wuhshad muhkig amjed
Tsh amjed muikko am si i e chehgi ha wui hegam mash an wehmajkahim ch ab wehmaj i hihi Galilee t amjed ab Jerusalem wui
K idam am si smahch ch ahgahim am tshahgid
Pegih ab g wo nikaiham niwehm oodham mam ab d ep Abrahambad amjedkam ch ahpim mam ia ha wehm ab ihm g Jiosh
Ahpim at emwui gei ihda haichu ahga mamt has masma wo edoibia nat pi gam hu wabsh sohhod g thajuni ab Jerusalem t ab
Kutt hemuch ia dada k ia uapa ihda skehg haichu ahga emwui
Heki ash hu am ha ahgid g Jiosh g tshohshonbad matsh wo uhpam i wuhshad g si eKehsha ab muhkig amjed
Kutsh wa woho hab e juh
Kutki id heki hu ooha g Davidbad mat eda koi hab e juh
K an wa oohanas gohkkam nei ed heg eda Jiosh heki hu oohana mash hab kaij g Jiosh ab ealidag wui 
Ahpi ap d si nialidag
Hemuch ant am i mmaskogi
K hab ep masma an oohanas mash hab kaij g Jiosh ab ealidag wui 
B ant wo mmah hegai si hekia skehg hoigeidadag mani wa am si ahgid g Davidbad
Neh bash kaij g Jiosh ch heg hab ahg mat ab i wuhshad g Jesus muhkig amjed mat pi hekid wo shai padt g chuhkugaj
K gan hu baich an ep oohadag ch hab chuig 
Pi at wo shai hiwigi g si eKehsha mas wo padt g chuhkugaj
Neh pi oki hejel hab e ahg g Davidbad natsh pi muh am hab juniok hegai mat haschu g Jiosh ab mohtoi k am ha wehm e cheh g eshohshonbad
Tsh hi padt g chuhkugaj
Heg o hab ahg Jesus mat pi shai padt g chuhkugaj nat pi g Jiosh ab i wuhshad muhkig amjed
Pegih niwepnag id amt hekaj wo chum smahchk mat g Jiosh gam hu hab wo i juh g pi ap emchuijig  mamt hedai ab wo i swohoch g Jesus
Heg at am wo i emapech mamt pi wo ha chuijigk am Jiosh nena ed
T pi haichu ep wo e nako mas hab masma am wo i emapech nih g chehanig
T an ep ooha g kelibad Jiosh haichu i tashogiddam mo hab kaij g Jiosh 
Se g wo nenoidk k am wo si i oidahi ahpim mam wabsh has niahg
Am ant haichu hab wo juh emshahgid
Kut am hema wo si sap i emtashogi mani d ahni ch hab wua
Mt eda pi ab hu wo ha wohoch
Nt heg hekaj gam hu hab wo i emjuh ab niamjed k pi dahm ep wo pihk niel emhekaj
Neh bash kaij g Jiosh
Pegih si g wo se nenoidk k ab wo swohog el g Jiosh
T hab pi ab hu wo i emai g skook emnamkidadag 
Tsh ab i kuhgit g hanamki
Tsh wo chum hihi g Paul ch Barnabas
Sh wabshaba g hemajkam ab si ha waid mat am ep wo dada baich mihshmda tash k am baich ep wo i ha ahgi idam haichu
Tsh am i himto g hemajkam
Tsh hai ab i ha oi hegam Paul
Kutsh ab si i ha gewkemhu ab haichu ep ha ahgidk mat am wo wa e nakogad Jiosh hemajimatalig ed
Sh hai idam d Tutuligo hemajkam ch hai d gawul mahs hemajkam ch am ha wehm e mihshmad
Sh am baich d i mihshmda tash
Tsh chum alo wehsijj ab e hemapai g hemajkam matsh wo kah g Jiosh haichu ahga
Tsh hegam Tutuligo mash pi ab hu ha wohochud si sha hehgam k hab kaij mo d wabsh schu iattomkam g Paul
Tsh wabshaba idam Paul am haha wabsh si ha ahgi Nihajuni bo chum mahs matt wehpeg ab wo emahgi g Jiosh haichu ahga ab amjed g si Kehshaj
Kumtki wabshaba sohhod k hab sha e wua mam pi tatchua g pi ha huhugedam doakag am Jiosh kihdag ed
Kutt heg hekaj wo emdagito k hegam ha wui wo i tnohnogi gawul mahs hemajkam
Bo wa masma am tchehanig Jiosh
An o oohanas mash hab kaij 
Am ant i emgawulkai mamt am wo i ha tashogi g haichu niahga g nahnko mahs hemajkam wehsko jewed dahm
T ab emamjed wo smai mat has masma wo e doibia
Neh bash kaij g Jiosh 
Tsh am i kah idam gawul mahs hemajkam k si shehgigam ab ihm g Jiosh nash pi ab ha makiog g edoibiadag ahga
Kutsh hegam ab i swohoch mat hedai g Jiosh i ha apech mat wo e doibia
Kutsh wehsko i e ahgahi g haichu haahga ab amjed g Jesus heg eda jewed
Tsh wabshaba g Tutuligo am si i ha chuamu hegam uuwi mash am ha wehm e mihshmad ch hegam mash d hahaichu heg eda kihhim
Kutsh idam am si i ha shoigch g Paul ch Barnabas k gam hu si ha huhui ab amjed g ejewedga
Tsh idam gam hu hahawa si i shahmud g jewed ab etahtad ab am ha chehgidch mat wo ha dagito nat pi pi ap ab hu i ha nei
Tsh gam hu hahawa hihi Iconium kihhim wui
Kush hegam matsh ab i swohoch ab Antiok t ab si shehgig ch ab si uukch g gewkdag ab amjed g Hekia Sapekam Gewkdag
