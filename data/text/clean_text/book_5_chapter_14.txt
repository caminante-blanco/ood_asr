
Kutsh am hab waap e juh Iconium t am matsh g Tutuligo hemajkam ab ha wui gegokiwua
Paul ch Barnabas atsh am i wahp hacheopi ed k am si ha mihshmad
Kutsh mui ab i swohoch g Tutuligo mo g Jesus d Jiosh si Kehsha
Kutsh hai hegam mash am ha wehm e mihshmad hab waap ab i swohoch g haichu haahga
Tsh wabshaba am i wuwha hegam Tutuligo matsh pi ab hu wohoch k am si i ha kudu g gawul mahs hemajkam
Kutsh idam sha kehel g Paul ch Barnabas ch hegam ehp matsh ab i sha wohoch
Sh wabshaba tash am oiopo idam Jesus chuhchai ha shahgid ch am si tasho ha mihshmad ab amjed g Jesus pihk elidadag
Tsh heg ab i ha mah g gewkdag mat hab wo wuad g si shasigam haichu k hab masma wohokamch g haahga
Tsh hegam hemajkam am i e gawulkai mat hai ab ha wehmt g Jesus chuhchai k hai g haobga ab ha wehmt
Tsh wehsijj hegam mat ab ha wui gegokiwua g Jesus chuhchai am hahawa i e apech g ewanimeddam ha wehm mat wo ha shoigchud k wo ha maichshul
Tsh idam am i smai mamtsh wo ha shoigch k atsh gm hu wa hekaj baich hahawa ep hihi Lystra kihhim wui
Ihda Lystra o am hab chuig Lyconia jewed ch ed
Kutsh am dada k am ha ahgid g skehg haichu ahga ab amjed g Jesus
Sh am ha wui hema daha mash pi himdag ga hu i ealijk amjed
Tsh am i nei g Paul mo hab masma ab si kaiham g ahgaj mo ab si swohochud mo g Jiosh woho ha doajid
Tsh ab si shel i neid  k si skaidam hab kaij Oi g kekiwua Tsh gam si daiwush g pi himidkam k an has si oimmed
Tsh am i nei g hemajkam matsh haschu has juh g Paul k ash am si eneokikaj hihnk ch hab kaij Ia atki hai dada g jijosh oodham e wepogidch
Id oki d Zeus
Kuki heg d neokdam ch hab d Hermes Sh heg hab ahg Paul nash pi heg am neok
Sh am mia kehk g hacheopi
Kush heg eda am kehshch g Zeus
Tsh am i ha wehmaj g hapahlig
Kutsh am ha uapa g totolo ch haichu heosig mat ab ha wui wo iagchul g Paul ch Barnabas
Kutsh id pi ha hohhoidach
Tsh hab ab si wantsh g ewehschuga k am si wohp ha shahgid g hemajkam k si hihnk ch hab kaij  Pi g hab wo telidad machs d jijosh
Dach wabsh oodham hab masma mam ahpim
Ia att dada matt am wo emahgi mamt wo haasa ihm hab masma mo d Jiosh hegai mo pi d wohokam Jiosh
Heg o d wohokam Jiosh mat nahto g dahm kahchim ch jewed kahchim ch wehs haichu mo an hab chuig
Kumt heg wui ab wo i e dagito
Heki o hu am hab wabsh junihim g hejel etatchui g nahnko mahs hemajkam
Kuki g Jiosh wabsh shemajim ha nakogahim
K wabshaba chum hekid hab chuig mo am e chehgidahim no pi skehg haichu hab emjunid ch ab emmahkch g juhki ch ab bahijid g haichu emees mamt wo skokwogk ch wo si sap e tahtkkad  Neh bash kaij idam Paul ch wabshaba chum alo pi ha shohbi nash pi chum si tatchua matsh ab haichu wo iagchul ha wui
Tsh am hahawa hai dada hegam mash wa am ha shoigchud Antiok t am ch Iconium t am k am i ha nuichkwua g hemajkam
Kutsh ab wui gegokiwua g Paul k maichkwua k am i chewaimed k gam hu i wuhshad ab kihhim t amjed k am wua hab elidch mat muh
Tsh wabshaba am e chehm hegam mo ab ihm g Jesus k an wehgaj gegok g Paul
Tsh gam si i wamig k gam hu uhpam hih kihhim wui
Am baich d i tash
Tsh gam hu hahawa hihi Derbe wui hegam Paul  k an i ha ahgidahi g Jesus haichu ahga
Kutsh muijj ab i swohoch
Tsh am hahawa hihi Lystra wui ch Iconium wui ch Antiok wui  k am si i ha gewkemhun mat am wo hihimad ch ab wo si hiwgad g Jesus
Hamashchama ash hab masma matt hemho wa mui haichu wo nakog k am haha wo i wahp Jiosh kihdag ed
Tsh am hahawa i ha chuhcha hegam mat d wo ha wanimeddamk am ha shaashagid mo hebai i e wehm e nanmek
Sh am hahawa wehsijj wabsh e hoigeidahun ch hab heekkio pi e gegosid
Sh idam Jesus chuhchai ab hahawa i ha dadagitod Jiosh wui
Neh batsh wa masma am gahi wuwha g Pisidia jewed k gm hu dada Pamphylia jewed ch ed  k am ha mihshmdahim Perga kihhim ch ed ch amjed gm hu hahawa ep hihi Attalia kihhim t am
Tsh am i e nahto g hachikpan
Kutsh am gahi i shul ge shuhdagi ch ed an gee wahlko ch ed k gam hu dada hegai Antiok t am mamtsh am i ha dagito Jiosh hemajimatalig ed
Tsh am wehsijj i e hemapai hegam mash ab ihm g Jesus amai
Sh g Paul ch Barnabas am ha ahgid mat g Jiosh am si i ha wehmt k ab ha mah g nahnko mahs hemajkam g apedag mat ab wo i swohoch g haichu haahga ab amjed g Jesus
Tash ash am dadkkahim ha wehm hegam mash ab ihm g Jesus amai Antiok t am
