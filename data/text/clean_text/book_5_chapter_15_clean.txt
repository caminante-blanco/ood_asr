
Kutsh am hai dada Antiok t ab ab Judea t amjed k hab chum ha ahg hegam matsh ab i swohoch g haichu haahga ab amjed g Jesus Jiosh o am tchehani Mosesbad oohana ed mat g chechoj hemho wa wo e ooha an e pahl hikuchk
Kumt pi wo shai e doibia mamtp pi hab wo e juh 
Tsh wabshaba g Paul ch Barnabas pi shai hohhoi ihda k am si ha neowi idam Judea t am Tutuligo
Tsh am hahawa i e apech matsh g Paul ch Barnabas am wo hihi Jerusalem wui hai ep ha wehm k am wo smai mat has wo chei hegam hai ehp Jesus chuhchai ch geeged
Tsh idam am hihim k am i ha ahgidahi hegam mash ab ihm g Jesus Phenicia jewed oidk ch Samaria jewed oidk mat g gawul mahs hemajkam ab i e nodagi Jesus wui
Kutsh wehsijj ab si sap i e tahtam k si shehgig idam mash hedai i kah
Kutsh ged hu dada Jerusalem t am
Tsh si sha hoigeel g Jesus chuhchai ch geeged ch wehsijj hegam mash ab ihm g Jesus amai
Tsh am hahawa ha ahgi mat haschu k ab am si i ha wehmt g Jiosh mat am hab juh
Tsh wabshaba am hai ab ha wui gegokiwua hegam mash si sgewkam oid g chehanig ch hab kaij Hemho wa at wo e ooha an e pahl hikuchk g chechoj k am hab wo junihid hegai tchehanig mo g Jiosh ab tmahkch 
Tsh am ep e nam g Jesus chuhchai ch geeged k tash am aaga ihda
Tsh g Peter am i kekiwua k hab kaij 
Niwepnag smahch am mant ga hu i wehpeg am ha ahgi g gawul mahs hemajkam g skehg haichu ahgaj g Jiosh ab amjed g Jesus nat pi g Jiosh am i nigawulkai mant hab wo juh
Jiosh o smahch g oodham chegitoi ch ab ep ha mah g Hekia Sapekam Gewkdag hab wa masma mat ahchim hab tjuh
Kuch heg hekaj smahch mo sha hoigeelid ch gam hu hab i juh g pi ap hachuijig mat ab i swohoch g haichu ahgaj
Pegih m haschu ahgch hai piichud g Jiosh ab swehch haichu ha mohtoidch g wechij wohochuddam
Ahchim Tutuligo att pi shai tnako machs wehs am hab wo junihid g tchehanig
T g tshohshon hab waap pi shai e nako
Pi attki hab masma wo tdoibia
Heg at wo wai tdoibia tkownalig Jesus
Ab att i swohoch g haichu ahgaj
T heg ab i sthoigeid k tdoibia
Pegih t hab wai masma wo e doibia idam gawul mahs hemajkam Neh bash kaij g Peter
Sh am hahawa ha ahgid g Barnabas ch Paul mat haschu shasigam hab juh g Jiosh gewkdagkaj am ha shahgid g gawul mahs hemajkam
Kush wehsijj ab wabsh i pi shahmuni ch am ha kaiham
Tsh am i haasa neneo
Tsh g James am i kuhgi g haahga mash hab kaij Niwepnag ab g wo i nikaiham
Peter o am tahgid matsh has masma g Jiosh am chehgi mo pihk e elid ha hekaj g nahnko mahs hemajkam ch am hai i ha gawulkai mat d wo hemajkamgajk
K id am wohokamchud mat wa has i masma an ooha g kekelibad Jiosh haichu i tashogiddam mash wa hab kaij g Jiosh 
Neh e at padch g Davidbad kownaltalig
K wabshaba ab him g tash mant am ep wo i apechud k am hema wo i kei g amjedkam am kehkud ed mant heg gahi wuhshanim wo i himch g kownaltalig
T g nahnko mahs hemajkam ab wo i nigahghi
Hegam ani ab i ha waid mat d wo nihemajkamgak 
Neh bo kaij g Jiosh ch heg am i ttashogid heki hu wai amjed
Kuni hab ep scheimk mani hab hi elid matt pi ab hu wo ha mohtoi g tchehanigkaj hegam gawul mahs hemajkam mat ab i e nohnogi Jiosh wui
Tt hi wabsh wo ha ahgi mat has wo e junihid
T hab ab ha wui wo si sap e tahtkkad hegam twehm oodham mo am ha wehm kihdag
Tt wabsh wo ha cheha mat wo si e nuhkud g hejel ewehm kihkam wehhejed ch pi ab hu wo ihm hab masma mo d Jiosh hegai mo pi d Jiosh haichu koadch mo ab e toid ha wui k pi wo koad g ehed ch hegai mo pi gam hu e iawua g ehed e mumajch
Id o wehsko si sap se mahch no pi an ahgachug wehs kihhim ch ed ch am e neokchulid twehm oodham hachechopi ed 
Tsh idam Jesus chuhchai ch geeged am i apech am wehs ha wehm hegam mash ab ihm g Jesus amai matsh am hai wo i ha chuhcha
Tsh idam am wo i ha oi g Paul ch Barnabas am Antiok wui
Sh idam d hachuhchai Judas Barsabbas ch Silas nash pi g hemajkam ab si has ha elid
Kutsh ab ha mah g oohana matsh wo bek am Antiok wui
Sh hab chuig ihda oohana 
Tnaipijju mam d gawul mahs hemajkam ch ab ihm g Jesus ch ab kihdag Antiok t ab ch Syria t ab ch Cilicia t ab
B ach si emhoigeelid ahchim mach d Jesus chuhchai ch geeged ia Jerusalem t ab
Idam Barnabas ch Paul o ab tahgid mat am hai hihi g twehm oodham k am emkudu am haichu pi ap emahgidk
Kuch eda wa chum pi shai ha apechud mat hab wo e juh
Kutt heg hekaj wehsijj ia themapad k am i apech matt has wo tjuh
B o si i sap e dagitokch idam Barnabas ch Paul am chikpanaj ed g tkownalig Jesus Christ ch hekaj chum alo e koij
Kutt gohk ep i ha chuhcha mat am wo i ha oid k si sap wo emahgi mach haschu i emoohanid
K d idam Judas ch Silas
T am i ttashogi g Hekia Sapekam Gewkdag mattki pi ab hu wo i emmohtoi g tchehanig ahchim Tutuligo k wabsh wo emahgi ihda mamt am hab hi wo wa junihid
T hab wabsh si sap wo e tahtkkad emwui hegam twehm oodham mo am emwehm kihdag
Neh pi amt wo koad g ehed ch hegai mo pi gam hu e iawua g ehed e mumajch ch pi wo koad hegai mo ab e toid mo haschu hab chum e elid mo d jiosh
Mt wo si e nuhkud g hejel ewehm kihkam wehhejed
Mamtp wo si e nuhkud id ab k am wo wa sapek
T g Jiosh am wo wa emwehmajk 
Kutsh am hahawa gam hu hihi idam Barnabas ch Paul ch Judas ch Silas k gam hu dada Antiok t am
Tsh am i e hemapai hegam mash ab ihm g Jesus
Kutsh am i ha mah g oohana
Tsh idam am neokchulid k si sap i e taht natsh pi heg hekaj ab si i e gewkemhu
Kush g Judas ch Silas hab waap d Jiosh haichu i tashogiddam ch am dadkkahim hees i tash ch mui haichukaj am i ha gewkemhu
Kumtsh am hahawa sap i ha dagito mat wo uhpam hihi
Tsh wabshaba g Silas hab i e ah mat wabsh ha wehm wo dakad 
Sh g Paul ch Barnabas hees i tash am dadkkahim Antiok t am am ha jehnigidch ab amjed g Jesus
Sh muijj hab waap ha ahgid g haichu ahga ab amjed g Jesus
Sh am hu hebai amjed sh hab kaij g Paul ab Barnabas wui Am att ep wo hihim k am wo i ha gewkemhu wehs kihhim ch ed mach wa hebai ahgachug g Jiosh haichu ahga k am wo ha nei mas has wai masma 
Kush g Barnabas hab chum kaij mat wo bek g John Mark
Tsh wabshaba g Paul pi hohhoi mat wo bek nat pi wa am wabsh i ha dagito Pamphylia t am k pi am hu ha wehm i nahto g chikpan
Kutsh id am si pi ha apet
Tsh hekaj i e gawulkai
Kutsh g Barnabas bek g Mark k gan hu aigo i shul gee wahlkokaj Cyprus jewed t am
Tsh wabshaba g Paul g Silas am epai bek mat wo oi
Kumtsh am e hoigeidahun k am i ha dagito Jiosh hemajimatalig ed
Tsh idam Paul am hihi Syria ch Cilicia jejewed oidk k am i ha gewkemhunahim hegam mash ab ihm g Jesus
