
Kutsh hegam Paul am hahawa hihi Derbe kihhim wui k amjed gam hu dada Lystra kihhim t am
Kush eda amai am hema kih g wechij oodham ch am oid g Jesus himdag ch hab chehgig Timothy
K g jeej hab waap am oid g Jesus himdag ch d Tuhligo uwi
Sh wabshaba g ohgbadaj d Greek hemajkam
Sh wehsijj g Jesus ihmdam am Lystra t am ch Iconium t am am si wehhejed neok g Timothy
Tsh g Paul sbehim g Timothy e wehm
Sh eda wehs smahch g Tutuligo amai mat g ohgbadaj pi pahl hikuch g Timothy
Tsh heg hekaj g Paul an pahl hikuch k hahawa bek
Kutsh am hihim k hebai i daiw kihhim t am ch am ha ahgid hegam mo ab swohochud g Jiosh haichu ahga hegai matsh ha oohani g Jesus chuhchai ch geeged am Jerusalem t am k hab ha ahgid mat sap am hab wo chum junihid
Tsh am i muida hegam mash am e wehm e mihshmad wehs kihhim ch ed
Tsh g hawohochudadag am i gewka
Tsh am gahi wuwha g Phrygia jewed ch Galasia jewed idam Paul k am ahgahim g haichu ahga ab amjed g Jesus
Tsh wabshaba pi ha hiwigi g Hekia Sapekam Gewkdag mas am wo i ahgahi am Asia jewed ch ed
Tsh gam hu dada mo an i chekshani g Mysia jewed k hab chum i e ah mat imhab uhpam wo hihi Bithynia jewed wui
Tsh wabshaba ep pi ha hiwigi g Hekia Sapekam Gewkdag
Tsh hekaj gam hu gahi hihi Mysia jewed oidk k gam hu dada Troas kihhim t am
Kunt am ha nam ahni Luke
Tsh g Jiosh am haichu hab juh nenaj ed g Paul
Sh am hema neid g Macedonia jewed t am oodham
Kush id ab kehk ch hab kaij Ab g i hihm Macedonia wui k wo i twehmt  T g Paul am hahawa tahgi ihda
Kuch hab kaij moki tatchua g Jiosh matt am wo hihim k am wo i ha ahgidahi g haichu ahgaj
Tt am ha hekaj i tnako matt am aigo i chehchsh Macedonia jewed t am
Kutt an ha hekaj gahi i shul g gee shuhdagi gee wahlko ch ed k ga hu dada Samothrace kihhim t ab
Am baich d i tash tt am dada Neapolis kihhim t am  k amjed gam hu baich i wahp mo am d Philippi kihhim amai wehpeg chekshani ch ed g Macedonia jewed
Ihda Philippi o d si shas haichu
K mui am dadha g si gee kownal shondalig
Kuch am hees i haichugkahim id eda kihhim
Pi o am hu hema kehk g Tutuligo hemajkam hacheopi
Kutt heg hekaj am hihi mo an ge akimelig kihhim aigo mach hab tahg mo am hu hebai apchudas mo am e hoigeidahun g Tutuligo
K am hebai e hemapaidch g uuwi
Kutt am i dadhaiwua k am ha wehm neneo
K hema hegam uuwi hab chehgig Lydia ch ab amjed g Thyatira kihhim ch d sihbhaimagi lohba gagdadam ch ab si ihm g Jiosh
Jiosh at ab i mah g wohochudadag
Kut ab swohog el g Paul  k e pahl wako
T wehs hab waap e juh g wehmaj kihkam
K hab hahawa kaij g Lydia Oi g wo toid k am twehm wo i dadhaiwua tkih am nach pi d hahawa emwehm wohochuddam Kutt wa woho hab tjuh heg hekaj mat pi tdagito k ab ep twaid
Kuch am hu hebai am hihim matt gam hu wo hihi mo am e hoigeidahun
T ab hema i toi g uwi
Kuki g jiawul an uukch ch ab mahkch g amichudadag mo gam hu baich tash haichu ahg
K am hai si uukch ch mui lial uu ab amjed mo am haichu ha ahgid g hemajkam
T ihda uwi ab i toid k si hihnk ch hab kaij Idam oodham o d piongaj g si uhgchu Jiosh ch am emahgidahim mamt has masma wo e doibia  Neh bo kaij ch mui tashkaj an toidahim
T am hahawa pi e nako g Paul k ab si sikol i kekiwua k hab kaij ab jiawul wui Jesus Christ gewkdagkaj ani ab si mchehani mapt wo dagito ihda chehia T am wa i hekaj dagito g jiawul
T am i nei hegam mo an uukch mat hahawa pi has masma ep wo uud g lial heg hekaj chehia k hekaj an ha ui g Paul ch Silas k gam hu i ha chewaim hahaichu ha wui
Idam o am dadha si eda g kihhim
K hegam mat am i ha ui g Paul ch Silas hab ha ahg Idam o d Tutuligo
Kutt ha cheh mo ha kudut g ia kihkam  no pi chum tahgid mash hema d si gee kownal mattsh ab wo chum si has elidad
K eda pi hiwgidas machs hab wo twuad nach pi ab si wecho g Rome kownal
K pi d twuikam ihda haichu haahga 
T wehsijj hegam mat ab i e hemapai ab i ha wehmt k ab ha wui gegokiwua g Paul ch Silas
T g hahaichu gam hu wuashul g hawehschuga k am hai ha chehani mat wo ha gewitta
Kumt am i si skookam ha gewittani k ged hu ha uapa kukpaikud wui k hab ahgid g lilso ha nuhkuddam mat si swihnam wo ha kuh
T wa woho hab e juh k ged hu si chuhko ha kuh k an ha wahpki g hakakhio uhs wupulshpadag ed
Kutsh am eda i huh g schuhugam
Sh g Paul ch Silas am si e hoigeidahun ch si need ch ab si ihm g Jiosh
Sh am hai ep kuhkpi g lilso ch ha kaiham
T am haha wabsh si sgewkam ugij g jewed
Tsh g kukpaikud am si wehs uugij
Tsh gam si e kuhkpio g kukpaikud kuhkpadag
Tsh g hawupulshpadag e padch
Tsh ab si i nea g ha nuhkuddam k hab e ahg mat neiopa g lilso k hekaj an bei g ispahyo mat wo hejel e mua
Sh wabshaba g Paul am si skaidam hihnk ch hab kaij Pi g am hejel e muai
Ia ach wabsh i wehs haichug 
Tsh am hahawa bei g lahmpa k am si med k am i wahk k si gigiwuk
Sh am wabsh kia dadha g lilso
Kutsh ab i gei ha wecho g Paul ch Silas  k ab i ha wuwhasid k ab ha kakke Shahnt masma wo nidoibia 
Sh hab kaij idam Paul B apt wo i swohoch g haichu tahga ab amjed g tkownalig Jesus Christ
T heg wo mdoibia
T idam mwehm kihkam m ia gegok hab waap wo e juh  Tsh idam Paul am hahawa i ha mihshmad ab amjed g Jesus
Tsh am ha hekaj i ha uu k ab i wako g ehed mat wa am ha gewitta
Tsh amjed am ha hekaj i e nakog k e pahlwapko g ewehm kihkam ha wehm  k gan hu hahawa i ha wahpki g Paul ch Silas ekih ed k ha gegos
Kush si shehgig ihda wehs ha wehm g ewehm kihkam no pi ab hahawa wohochud g Jiosh
Sh am baich d i sialim
Tsh g hahaichu am ha ahgi g chichlilihi mat wo ha dagito idam Paul
Sh hegai lilso ha nuhkuddam ab ahgid g Paul ch hab kaij Ia at gei g ahga ab ha amjed g hahaichu matsh wo emdagito
Mt gamai wabsh sap e taht k wo hihi 
Kush wabshaba g Paul hab kaij ab ha wui g chichlilihi Pi att hab wo tjuh
Hemho wa at ab wo i hihi hegam shas hahaichu k ia wo i twuwhas am ha tahgio g hemajkam nat pi tgewitta am ha tahgio wa chum pi mahchch mas haschu d tchuijig
K heg pi d chum twuikam nach pi uukch g tshel hab masma mo g Rome t am hemajkam 
Kush g chichlilihi am hahawa ha ahgid g shas hahaichu mo has kaij
Tsh am i kah ihda k si e totodsid k am hihim  k ab ha ahgi mat wabsh wo i sha hoigeel k am hahawa i ha wuwhasid k hab ha ahg mat hig gam hu wo hihi ab amjed g kihhim
T g Paul ch Silas am i wuwhag k gam hu hihi Lydia kih wui
Kut am e nam hegam mat ab i swohoch g haichu haahga ab amjed g Jesus
T idam Paul ab si i ha gewkemhun k gam hu hahawa hihi
