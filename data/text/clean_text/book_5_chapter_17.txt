
Tsh idam Paul am wabsh gahi wuwha g Amphipolis kihhim ch Apollonia kihhim k gam hu dada Thessalonica kihhim t am
Sh am hema kehk g Tutuligo hacheopi
Tsh heg wui am hihi hegam Paul mo hab wa e wua chum hekid
Tsh g Paul am ha wehm aaga ab amjed g Jiosh oohana k id hekaj am chum wohokamch mat g Jiosh si Kehsha hemho wa wo e shoigchud k wo e mua k wabshaba ep wo i wuhsh ab muhkig t amjed
Sh hab ep kaij Ihda Jesus mani ia mahsko wua emshahgid d hegai Jiosh si Kehsha Sh waik domig oidam am ha jehnigid mihshmda tash ab
Kutsh hai ab i swohochud k ab i ha wehmt hegam Paul
Tsh mui hegam Greek hemajkam ch hegam shas haichu uuwi mash ab ihm g Jiosh ab hab waap i swohoch g haichu haahga k ha wehmt
Sh hema idam hab chehgig Jason
Tsh wabshaba hai sha hehgam g Tutuligo
Kush am hai oiopo g spapadmakam ch am i ha wehmt hegam Tutuligo k am i ha kudut g kihkam
Kutsh wabsh woho i babgat k am hihim k am wabsh si wahp Jason kih ed mat am wo ha ui g Paul ch Silas k am wo ha uapa hemajkam ha wui
Sh wabshaba pi am hu haichug
Kush heg hi wa Jason am da
Kush hai ep dadha g wehmaj wohochuddam
Kumtsh idam ha uu k am i ha chewaim hahaichu ha wui k si hihnk ch hab kaij Ia at hai dada g oodham k ash wa wehsko ha kudut g hemajkam ch ab wui gegok g si uhgchu kownal hab kaijch mo am hema d ep kownal ch hab chehgig Jesus
K ihda Jason ab ha toakch ekih ab  Neh bash kaij ch hekaj ab si i ha kudut g hemajkam ch hahaichu mat wabsh wohoi babgat
Tsh g hahaichu am cheha g Jason ch hegam hai mat wo ha namkid haakia mo haschu d i hachehanig
Kutsh am hab e juh
Tsh hahawa ha dagito
Tsh am i schuk
Tsh hegam Jesus ihmdam am ha ahgi idam Paul matsh gam hu wo hihi Berea kihhim wui
Tsh ged hu dada k am ha hekaj hihi Tutuligo hacheopi wui
Tsh idam sap ab i ha nei
Sh am ha mihshmad
Kush si shohhoid ch ab kaiham g haichu haahga ch wehs tashkaj am si hoan g Jiosh heki hu oohana mat wo smai mas wa woho hegai mash g Paul am ha ahgid
Tsh muijj ab i swohoch g Tutuligo
Tsh muijj g gawul mahs hemajkam hab waap ab i swohoch
Hai idam ash d shas hahaichu uuwi
Tsh am wabsh i chum kah g Tutuligo am Thessalonica t am mash idam Paul am ha mihshmad Berea t am hab wa ehp k am ha hekaj i hihim k am i ha kudu g hemajkam
Kutsh heg hekaj am ahgi g Paul hegam mash ab swohochud mat gam hu wo hih ge kahchki hugidgo
Tsh wabshaba g Silas am wai wih Berea t am g Timothy wehm
Tsh hegam matsh am i bei g Paul gam hu uapa Athens kihhim t am
Tsh am hahawa ha ahgi g Paul mat wo ha ahgi g Silas ch Timothy mamt hekid wo i e nakog k ab ha hekaj wo i hihi
Tsh amjed gam hu hahawa uhpam hihi idam ekihhim wui
Sh am daha g Paul Athens t am ch am ha nenida g Silas ch Timothy
Sh eda wehsko chuhch g hajijoshta
Sh g Paul am ha neid idam ch hab si pi ap e tahtk
Tsh am wabsh apet mat ha wehm wo si i aaga g hemajkam am hacheopi ed
Kush am hai ha wehm e mihshmad g gawul mahs hemajkam
Sh g Paul am epai kuaya ch ed ha wehm haichu i aaga ab amjed g Jesus am ha ahgidch mat g koi wo i wuwha ab muhkig t amjed
Sh am hai d jewed t ab haichu schu aamichuddam ch wabsh ab uhpam i neowi g Paul
Sh haijj hab kaij K haschu hab chum ahg ihda pi haichu amichuddam oodham 
Kush hai hab ep kaij Shahag wepo mo g mehk jewed dahm jijosh am ha aaga  Kush eda hegam kihkam ch hegam mo am wabsh sha dadha shohhoid mat tash oidam wo kaihamad ch wo aagad hegai mo haschu d si wechij ahga
 Kumtsh ab i bei g Paul k ged hu uapa mo am e nanmek k hab kaij ab wui Shaho d ahga ihda wechij mashchama map ab amjed neok
 Pi ach am wa chum amichud 
Tsh am hahawa kekiwua g Paul k hab kaij Ahpim kihkam amki ab si has ha elid g jijosh
Am ani neid m an chuhch g emjijoshta kahya oidk
Kuki am hema kehk g iagchulidakud mo id an oohanas Ia amt wo haichu dai heg wehhejed jiosh mattp hems pi mahch Pegih ihda pi emmachiga o d hegai mant am haha wo emahgi ab amjed
Do ihda Jiosh mat wehs haichu nahto ch d kownal wehs haichu dahm
Wehsko o an haichug g Jiosh
K pi hab shai mahs mas am hebai wabsh wo e dai hab masma mam hab ha wua g ejijoshta
Jiosh o ab tmahkch g doakag ch wehs haichu
K pi am hu haichu d shai hegai mas ab i si tatchua ab amjed g oodham mat ab wo mah chikpank
Jiosh at am hemako nahto g oodham k ab amjed i wuhshad g wehs nahnko mahs hemajkam k an aai i ha gantad wehsko jewed oidk mat hebai heki hu i apech mat an wo kihkad
K hab d elidaj mat am wo i e gahgidahi g Jiosh k atp hems wo cheh
Pi o shai mehk ab hema i tamjed  ch ab tmahkch g doakag ch kihdag
Haijj g emwehm oodham o d haichu aamichuddam ch hab kaij Ahchim hemajkam ach d Jiosh aaliga 
Pegih neh id o d wohokam mach d aaligaj g Jiosh
Tt pi hab wo ge tahgad mas g wohokam Jiosh hab mahs mo idam emjijoshta mat wabsh g oodham am nahto g ohlakaj o g plahdakaj o g hodaikaj
Heki o hu pi mahch g hemajkam g Jiosh tatchui
K g Jiosh si shemajim am ha nakog
Ni wabshaba hemu emahgid mo hahawa ab si i ha chehani g hemajkam wehsko mat gam hu wo sohhod g pi ap echegitoi
Am at i apech g tash mat wehs wo ha lodai g hemajkam k heki hu am hema si i kei mat hab wo juh g lodaita
Tsh id ia mahsi tshahgid k ia oimmelhim ch e muhkid
Tsh g Jiosh ab i wuhshad muhkig t amjed mat wo wohokamch mo d si Kehshaj Neh bash kaij g Paul
Tsh idam am i kah mo hab kaij matsh hema i wuhsh ab muhkig amjed
Kush haijj wabsh si ash ch wabshaba hai hab kaij Am g wa ep tjehnigid ab amjed ihda  Tsh amjed gam hu hahawa hih g Paul
Tsh hai ab swohochud k ab i wehmt
Sh hema idam d Dionysius ch d hema hegam schu aamichuddam
Kush am hema d ep uwi ch hab chehgig Damaris
