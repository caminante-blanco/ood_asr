
Ninawoj map ab si tatchua g Jiosh 
Am ant ep wo i emoohani ahni Luke mant wa heki hu moohani hegai mash wa haschu hab junihim ihda Jesus ch haschu ha mashcham eda mash am oimmelhim ha shahgid g Tutuligo hemajkam
Hekia Sapekam Gewkdag ash wa ab mahkch g Jesus g gewkdag
Kutsh heg am hai i ha chuhcha k am ha mashcha g echehanig
Mtsh am hahawa shoigchud k mua
Tsh wabshaba uhpam ep e chegito k am e chehgid ha wui g echuhchai ch nahnko masma wohokamchud mo d doakam
Kush idam muikko neid am oidam g giikko wehstmahm tash matsh eda koi im hu i e bei dahm kahchim wui
Sh g Jesus mui haichu ha mashcham ab amjed g Jiosh kownaltalig
Sh wa am hu hebai am e hemapadch
Sh hab kaij g Jesus ab ha wui Mat ab i emmah g John g pahl wakona
T wabshaba g Hekia Sapekam Gewkdag g si gee gewkdag ab wo i emmah pi shai mui tash iajed
Ni am wa heki hu emahgid mo hab kaij g Jiosh matsh id am hab wo emjuni
Kumt ia wabsh wo haichugk Jerusalem kihhim t am k ab wo ai mat hab wo e juh 
Sh am hema ep d tash
Tsh am ep i e hemapai g chuhchaij wehmaj g Jesus k ab kakke Tkownalig napt ab hahawa ep wo tmah ahchim Tutuligo hemajkam g apedag matt hejel am wo i himch g tkownaltalig 
Sh hab kaij g Jesus ab ha wui Heki at hu i apech g Jiosh mat hekid am hab wo i e juh hegai mam haschu ab nikakke
K pi d emwuikam mams wo sap smahchk iai idani mas hekid wo i k
Kumt wabshaba am wo i ahgahid mam haschu i sap smahch ab niamjed
Hekia Sapekam Gewkdag at ab wo i emmah g si gee gewkdag mamt hab wo junihid
Kumt wehpeg am wo i ahgahi Jerusalem kihhim ch ed k amjed wehsko am Judea chekshani ch ed k amjed gam hu Samaria chekshani ch ed
T amjed gam hu wehsko wo i e ahgahi aai jewed dahm  Neh bash kaij ch amjed im hu hahawa i e bei dahm kahchim wui k gam hu pi e mahsid chewagi ch ed
Sh am wabsh kia gegok ch am uhgk si nenea idam
Tsh am haha wabsh gohk i e chehgi g anghil k si stohtam e enigadadch  ch hab kaij Pi g ia hu wabsh wo gegokk ch am uhgk nenead mat hebai hih g Jesus
Hema tash at wo wa uhpam jiwia hab masma mam hemuch am neid mat has i masma gam hu hih 
Id atsh hab e juh Olive Uus Kawulk t ab
Sh heg d al eda hugkam mihya ab amjed g Jerusalem
Tsh ab hahawa i huhud hegam Jesus chuhchai kawulk amjed k am hihim  k gan hu dada mo an dadha k d idam Peter John James Andrew Philip Thomas Bartholomew Matthew ch hegai James mash g ohgaj hab chehgig Alphias ch hegai Simon mash d hema hegam mash tatchua mat g Tutuligo hejel wo himchudad g ekownaltalig ch hegai Judas mash g ohgaj hab chehgig James
Sh g Jesus jee ch wepnag ch hai ehp g uuwi am ha wehm e hehemapad ch am e hoigeidahun Jiosh wui
Sh am heekia d i tash matsh am ep i e hemapad k d siant gokko wehstmahm hegam mash ab ihm g Jesus e doibiakch
Kutsh am hahawa i kekiwua g Peter k ash hab kaij  Niwepnag Hekia Sapekam Gewkdag atsh am i tashogi g tkownaligbad David matsh has wo e juh hegai Judasbad mo chum twehmaj
Kut hemho wa hab e juh mash has i kaij
Judas at am i ha wanim hegam mat am bei g Jesus  chum as d ep chum kehshaj mat am wo ahgahid g skehg haichu ahgaj Bash kaij g Peter
Kumtsh wa chum namkid g Judasbad matsh gagda
Tsh wabshaba hema e nolawt g oidag heg hekaj namkidadaj
Kutsh g Judasbad am him k am e naggia heg eda k ab si wantsh g ewohk
Tsh g hihij gam hu si e iawua
Sh heg hekaj hab e aaga Ehed Oidag
Kush g Peter heg hekaj hab ep kaij An o hab chuig heg eda nenei oohana mo an hab chuig Jiosh heki hu oohana ed 
Pi at am hu wo haichugk ekih ed nat pi wo muh
K an ep oohanas 
Am at kehkud ed hema ep wo i kekiwua
Kut id hekaj hemho wa am hema wo i kekiwua twehm mat hab waap wo wohokamch mat uhpam e chegito g tkownalig Jesus
T hemho wa d wo hema tahchimk mach ga hujed i wehmajkahim g Jesus am i amjed mat g John pahl wako am hugkam mat im hu hih dahm kahchim ch ed Neh bash kaij g Peter ch am i haasa neo
Tsh am hahawa gohk i ha wuwhas
K hema hab chehgig idam Matthias
K hema d ep Joseph Justus ch hab ep e chechcheg Barsabas
Tsh am hahawa e hoigeidahun k hab kaij Ge tkownalig t am i dagito g Judas ihda chikpan k atki am ai g skook enamkidadag
Kuch ahchim pi shai mahch mo has e tatatk g hemajkam
Pt heg hekaj am wo si i ttashogi mapt hedai am wo i ha kei idam gohk  mat d wo si mkehshak ch am wo i ahgahi g haichu mahga am kehkud ed g Judas  Tsh am hahawa i ha tashogi mat d wo Matthiask ch d wo si kehshajk
