
Tsh am i e ai matsh g Tutuligo hemajkam wo e nam k am hab wo juh g hehgchulida Jiosh wui heg hekaj haichu ebahijida
Kutsh am wehs i e hemapai hema kih ch ed hegam mash ab ihm g Jesus
Tsh haha wabsh ab dahm kahchim t amjed haichu hab kaida mo g sgewk hewel wabsh shashawuk heg eda kih
Sh hahawa haichu ep neid mash hab mahs mo g mei
Tsh id ab aai i e gantad k ab i dahiwuhi wehsijj ha ab
Kutsh g Hekia Sapekam Gewkdag ab i ha mah g si gee gewkdag
Tsh hekaj haha wabsh nahnko mahs neokikaj neneo matsh eda chum pi hebai mai
Sh eda muijj ab dadha Jerusalem t ab hegam mash d Tutuligo ch ab aai i hihi muikpa jejewed amjed matsh ab wo ihm g Jiosh
Tsh an wehsko i kaida hegai mash hab kaidag mo g sgewk hewel
Kutsh idam am i kah k am e chehm mash hebai i kaidag
Sh idam Jesus ihmdam haha wabsh am neneok g haneokikaj mash hedai haschu i neokikaj neok
Kutsh si e totods idam k hab kaij Hab kaidam neneok ch eda d wabsh Galilee t am oodham
Kus has masma hab chuig mach wehsijj sha amichud g heheejel tneokikaj
Kuch eda muikpa jejewed amjed hai ab Parthia t amjed ch hai ab Media t amjed ch ab amjed g Elam ch Mesopotamia ch Judea ch Cappadocia ch Pontus ch Asia  ch Phrygia ch Pamphylia ch Egypt ch Crete ch Arabia ch gam hu Cyrene kihhim wehgaj am Libya jewed ch ed ch ab Rome kihhim t amjed
K ia hai twehmaj g gawul mahs hemajkam mat ab i wahp thimdag ed
Kuch wehsijj kah g heheejel tneokikaj heg amjed mat haschu si shasigam hab juh g Jiosh
A t haschu ahgk hab haichu e juh Bash kaij nash pi si has elid
Sh wabshaba haijj wabsh nahnko ha ahg ch hab kaij Tki wabsh nawkk idam 
Tsh ab hahawa i gegokiwua g Jesus chuhchai
Sh g Peter am amog Nihajuni ch ahpim mam ia wabsh sha kih Jerusalem t am ab g wo si i nikaiham k am wo i oidahi mant haschu wo i emahgi
Pi ach d nawkkoi
Ihda mat haschu has i e juh o d hegai matsh g Joelbad an ooha
Heg ash wa d Jiosh haichu i tashogiddam ch an ooha hab masma 
Bo kaij g Jiosh 
T ab wo i e aihi g si oidchkam tash
Kunt wo cheha g Hekia Sapekam Gewkdag mat am wo ha wehmajk g hemajkam ch ab wo ha mahkad g si gee i wehmtadag
Kut g emwihpiopga ch g emchetchaga wo ah g haichu niahga
Nt wo i ha tashogi g kekel am hachehchki ed mat haschu has wo e juh imhab i dahm
T id hab waap am wo e chehgi hanena ed g wechij oodham
Ab ant wehs wo ha mah g nipionag g Hekia Sapekam Gewkdag chum hems g uuwi nipionag mat am wo i ahgahi g haichu niahga
Nt wo ha chehgi g shasigam haichu gan hu uhgk ha dahm ch an jewed dahm
Ehed at wo e iawua
T g mei ch kuhbs wo i wuhsh
T g tash pi wo ton k g mashad wo ge wegiumih hab masma mo g ehed
K id wehs hab d ahga mo e aihim hegai si gee tash mant heg eda wo ha lodai g hemajkam
Kut hedai ab wo i gei niwui k wo e doibia ab amjed g pi ap enamkidadag
Neh bash kaij g Jiosh
Kumt ab wo i nikaiha nihajuni
Ihda Jesus mo ab d kihkam Nazareth t ab at hab juh g shasigam haichu mat pi hedai hejel wo shai e nako mat hab wo juh
T id hekaj am i ttashogi g Jiosh mo id am d si Kehshaj
Kum ihda am wa hejel smahch heg hekaj mat wehs am hab e juh emshahgid
Jiosh atsh heki hu i apech matsh has masma wo e muhkid g alidaj k heg hekaj am i dagito emwui
Kumt an be k ha mah hegam mo pi mahch g Jiosh chehanig nam pi smuamk
Kut idam mua ab kots t ab naggiak
T wabshaba g Jiosh ab i wuhshad ab amjed g skook muhkig nat pi am hab waap i apech mat ep wo e chegito
Kut hemho wa am hab wo e juh
T an wa ooha g tkownaligbad David mat hab wo chei g Jiosh si Kehsha 
Chum ap hekid niwehmaj niJioshga
Ni heg hekaj pi shai haichukaj nikudut 
ch wabsh si sap nitahtk ch shehgigam haichu ahg
Ab o e aihim mant wo muh
Nt wabshaba wabsh si sap nitahtk ch wo mnenida
Pi apt am hu wo shai nidagito amai mo hebai haichug g koi k pi wo shai hiwigi mas wo padt g nichuhkug nani pi d hekia sapekam malidag
Am apt i nichehgi mant has masma uhpam ep wo i wuhsh ab muhkig t amjed
Chum apt hekid wo niwehmajk
Nt heg hekaj wo si shehgigkad
Neh ninaipijju batki masma an ooha g Davidbad
K wabshaba si tasho mo pi hejel hab e ahg mat pi wo padt no pi g ohoj am wabsh kia wehch hihainij ed id i tashkaj
Davidbad ash d Jiosh haichu i tashogiddam ch heg hab ahg Jiosh si Kehsha matsh pi wo padt k wo uhpam i wuhsh ab muhkig amjed
Jiosh ash wa heki hu ahgid g Davidbad mat am wo hema i kei g amjedkam am kehkud ed mat d wo gee kownalk
Davidbad oki smahch ihda ch heg hab ahg ch hab kaij mat pi am hu wo shai dagito amai mo hebai haichug g koi k pi wo shai hiwigi mat wo padt g chuhkugaj
Pegih k d hegai Jesus mat g Jiosh ab i wamigi muhkig amjed
Kuch ahchim g twuhpuikaj neid mach haschu ia emahgid
Jiosh at am i wahkid k an kei si ehugid an
Kut ab bei g apedag k cheha g Hekia Sapekam Gewkdag mat ab twui wo hih
Heki ash hu hab kaij g Jiosh mat hab wo e juh
K d ihda mam am neid ch kah hemuch mat hab tjuni
Pi o hejel hab e ahg g Davidbad ch wabshaba heg hab ahg Jiosh si Kehsha mat pi wo padt k wo uhpam hih am dahm kahchim wui nat pi an ep ooha 
Jiosh o hab kaij ab ge niKownalig wui 
In g dahiwua si nihugid an 
k ab wo ai mant wo ha gewito g mobga
Pegih ihda Jesus mamt ab naggia kots t ab o d Jiosh si Kehsha ch d wo tdoibiakam kownalk
Kutt id wo chum si sap smahchk wehsijj ahchim Tutuligo hemajkam Neh bash kaij g Peter
Kush si skookam pi ap e tahtk g hemajkam am i kaiok ch hab kaij ab ha wui hegam Peter Ih tt has wo tjuh tnaipijju 
Sh hab kaij g Peter ab ha wui Heheejel g gam hu wo sohhod g pi ap echegitoi k wo e pahlwapko ab chehchegch g Jesus Christ
Kut gam hu hab wo i juh g Jiosh g pi ap emchuijig
T amjed wo si emwehmajkad g Hekia Sapekam Gewkdag  nash pi g Jiosh hab kaij mat ab wehsijj wo ha mah g Hekia Sapekam Gewkdag hegam mat ab wo i ha wai e wui 
Sh tash am neok g Peter ch am chum ha ahgid ch hab kaij Am g wo e doibia
Si skook namkidadag o ab ha aihim hegam twehm hemajkam mat pi gam hu wo ohhod g pi ap echuijig 
Kutsh waik mihl ab i swohoch g haichu ahgaj heg i tashkaj k e pahlwapkon k ab i e hemakoj ha wehm
Sh g Jesus chuhchai am hahawa ha mashcham
Kush am ha wehm e mihshmad ch e hoigeidahun ch ha wehm huhuga g chemait
Kush mui haichu shasigam hab junihim idam Jesus chuhchai g Jiosh gewkdagkaj
Tsh heg hekaj muijj ehp ab si has i el mat haschu hab juh g Jiosh
Sh wehsijj g Jesus ihmdam ab si e hajunit ch wehs haichu ab i aai e mahk mash hedai haschu i pi edgid  chum as hems wo gagda g haichu eeniga mat heg hekaj lial am wo i ha wehmt hegam mo haichu i pi edgid
Sh wehs tashkaj am e nanmek gee cheopi ch ed ch am ep e wehm e gegosid aai ekihki ed si sap e tatatk ch ab wabsh i e shoigchudch Jiosh wui  ch ab si hehgchulid g Jiosh
Kush wehsijj g hemajkam si sha hoigeelid
Sh g Jiosh ab i ha wahpkid ha shahgid wehs tash ab hegam mat hab waap e doibia
