
Nihajuni ch ahpim geeged hemajkam ab g wo i nikaiham mant am hejel niwehhejed wo neo  T am i kah mo g haneokikaj neok k gam hu wabsh i pi shahmuni
K hab hahawa kaij g Paul 
Ahni ani d Tuhligo ch ab d mahsikam Tarsus kihhim t am am Cilicia jewed ch ed ch wabshaba ia geeda Jerusalem kihhim t am k ia nimashcham
K wa g Gamaliel d nimashchamdam ch ab si sgewkam nimashcham g tchehanig
Ni hab wa masma am chum si sgewkam oid g Jiosh himdag mam ahpim hemuch id i tashkaj
Kuni wa heg hekaj ha shoigchud ch ha kokda hegam mo an uukch ihda wechij haichu ahga ch wa an ha uu g chechoj ch uuwi ch am ha shulig kukpaikud ch ed
T g uhgchu pahl ch hegam e jehnigiddam am wo wohokamch ihda mani emahgid
Bani wa ha ahg mant am wo hih Damascus kihhim wui
T hegam ab nimah g oohana am ha wui hegam mo d uugchu am ha eda g twehm oodham amai Damascus ch ed
Nt wa am hi wa i hih mant wo ha wupulsh g e hukshchim wainomikaj hegam mo ab swohochud ihda wechij haichu ahga k wo uhpam i ha ui ab Jerusalem wui mat wo bei g skook enamkidadag
Neh am att wa hihim k gam hu i aihim g Damascus kihhim
K wa am hu d i dahm juhk mat haha wabsh haichu si ton ab amjed g dahm kahchim an wehsko niwehgaj
Nt wa am i gei jewedo
T wa ab hema si neo niwui k hab kaij Saul swohom ap hig nishoigchud 
Kuni si has elid ch hab kaij Dohp wud ch ab neok 
K hab hahawa ep kaij Dani ahni Jesus map ha shoigchud g niihmdam  K hegam mo am niwehmaj hi wa neid hegai gee tonlig ch wabshaba pi amichud g neoki
Ni ab hahawa kakke Shahnt wo nijuh nikownalig 
K wa hab kaij Ab g i wamig k am him k am i wahki Damascus ch ed
T am hahawa hema wo mahgi mapt haschu am hab wo chum wuad 
Tki eda pi ninenich heg hekaj mat wa am si smasma ton
T wa am wabsh i niwanim hegam mo am niwehmaj k ged hu niuapa Damascus t am
Kuki wa am hema kih g oodham ch hab chehgig Ananias ch ab si ihm g Jiosh ch ep am si oid g chehanig
K ab si has elid g twehm oodham amai Damascus t am
Heg at wa am jiwia niwui k ab kehk ch hab kaij Ninawoj Saul ab g behi g enentalig Nt ha hekaj sap haichu neid k ab si i nei
K wa hab kaij ab niwui Neh am antsh wo mahgi matsh ahpi am i mkei g Jiosh mapt wo smahchk g tatchuij ch wo nei g si sapekam Kehshaj k wo kah mat am hejel wo mahgi g haichu eahga
K d wai ihda Jiosh mo an uukch g tshohshonbad
K hab d elidaj mapt d wo hema hegamk mapt am wo si i wohokamch g Jesus k am wo i ha ahgi g hemajkam mapt haschu i neid k haschu i kah
Pt ha hekaj wo i e nakog k wo e pahl wako ab ihmadch g Jesus
T heg gam hu hab wo i juh g pi ap mchuijig Neh bo niahg
Nt wa am hab juniok ab i hih Jerusalem wui k am hu hebai am nihoigeidahun gee cheopi ch ed
T wa am haha wabsh ninena ed haichu hab e juh  mani neid g Jesus
K hab kaij ab niwui Ia g ha hekaj dagito g Jerusalem k hihm ab amjed nat pi g mwehm oodham iia pi ab hu wo kaiha g haichu mahga ab niamjed 
Ni hab kaij Tp hems wo wa nikaiha nikownalig no pi sap smahch mani d ahni mani wa an wahkhim ha eda g hachechopi ch an ha uud ch ha gewittan hegam mo ab mihm
Kuni wa am ha wehmaj ch am nuhkud g hawehschuga hegam mat mua hegai Steven mat am si smahch k ah ab mamjed 
K wabshaba hab kaij g Jesus ab niwui Am g wa hihm nant pi am i mkei mapt am mehk wo hih ha wui g nahnko mahs hemajkam Neh bo kaij g Paul
K wa ab hi wa sap kaiham idam hemajkam
T wabshaba am hab wabsh chum chei ihda matsh g Jesus am i kei matsh am wo hih ha wui g nahnko mahs hemajkam
T am ha hekaj i hihinkiad si skaidam k hab kaij Muawo
Muawo
Pi o an hu hab chum chuig mas in d wo doakamk  K si hihnk ch ab si shahmud g ewepschuga ch g jewed shashkum ch am uhgk si neneichud nat pi am i si babgat
T g shondal hageejig am hahawa ha cheha g eshondalig mat gam hu wo i wahki g Paul shondal hakih ed
T am i wahki
T am ha cheha mat wo gewitta am hugkam mat am wo ha ahgi mat has e juh mo hekaj si hihnkoid g Tutuligo
T an wulsh mat wo chum gewitta
K am hema kehk g shondal ha geejig
K ab wui hab kaij g Paul Ab ani uukch g nishel hab masma mo g Rome t am oodham
K heg hekaj pi hab chum mahs mams wo nigewitta pi koi nilodaidk 
T heg am i kah ihda k am wui hih g si uhgk shondal hageejig k ab kakke ch hab kaij Nap smahch maptki has wo chum chui
Ihda oodham oki ab uukch g eshel hab masma mo g Rome t am oodham 
T am hahawa hih g si uhgchu shondal hageejig am Paul wui k ab kakke ch hab kaij Am g niahgid
Nap ab uukch g eshel hab masma mo g Rome t am oodham 
Sh hab kaij g Paul Heuu 
K hab hahawa kaij g hageejig A pt has hig masma ab bei g eshel
Ahni ant hi ab bei mui lial ha namkid 
K hab kaij g Paul Ni wabshaba ahni ab uukch g nishel mani ab d ha amjedkam hegam mo uukch g eshel 
T ga hu tai si i gegokiwua hegam mo an wulshch g Paul mat wo chum gewitta
T g shondal hageejig ep si e tods nat pi ha cheha mat hab wo juh
Am baich d i tash tsh g shondal hageejig am i ha cheha g uugchu papal mat am wo i ha hemapai g e jehnigiddam nash pi smahchimk mo haschu ab abchud g Paul
T g shondaligaj gam wulo g e hukshchim wainomi ab ab g Paul k am i be k am i kei ha wui
