
K g Paul ab si ha neid g e jehnitiddam ch hab kaij Nihajuni chum ani hekid si ninakog mant am hab wo wai junihid g sapekam ch hab pi wo shai haichukaj si has nielidad am tahgio g Jiosh ia i himdam tashkaj  Kut hegai uhgchu pahl mash hab chehgig Ananias am ha cheha hegam mo an miabidch gegok mat ab wo si shonihi g Paul chinij ab
T ab shonihi
K hab kaij g Paul Jiosh at hemho ab wo wa uhpam i nodagi ihda am mwui ahpi map schu iattomk
Ab ap dak ch nilodait g tchehanigkaj ch eda ep melchkwuhim g tchehanig map ab ha chehani mat ab wo nishonihi 
K hab kaij hegam mo an miabidch gegok g Paul Skookam ap has ahg g uhgchu pahl 
K hab kaij g Paul Nihajuni mant hems wo smahchk mokis d uhgchu pahl nt pi hab wo shai chei no pi hab chuig g Jiosh oohana 
Pi g am wo shai pi ap has ahgad g egeejig 
K hegam e jehnigiddam hai d Sajusi ch hai ep d Palasi
T id am i smai g Paul k am si skaidam neok ha wui ch hab kaij Nihajuni ahni ani d Palasi ch d ha amjedkam g Palasi ch ha wepo swohochud mat g koi ep wo i wuwha ab hihaini t amjed
Kum heg hekaj nilodait  T id am i kah g e jehnigiddam k am ha hekaj aai e neowin k pi ab hu i e wehmt
Hegam mo d Sajusi o pi ab hu wohochud mat g koi wo i wuwha ab hihaini t amjed ch ep pi wohochud mo an haichug g anghil o g kokoi
K wabshaba g Palasi wehs swohochud ihda
T am hahawa i si e gewkai g hahihinki
T am hai gegokiwua hegam mo d chehanig hudawogam ch d Palasi k am si sgewkam ha shohbid k hab kaij Pi att haichu shai cheh mas pi ap hab juh ihda oodham
Tp hems wa woho g anghil am wehmaj neo 
T am baich i si e gewkai g haneowina
Kum hab e ahg mat am hu wo wantsh g Paul
K g shondal hageejig am hahawa ha chehani g eshondalig mat am wo ha wohppoi
Kut am hihim k be k ged i bei ekih wui
Sh am baich d i hudunk tsh am i e chehgi g Jesus Paul wui k hab kaij Ia ap si smahch ch am ahgahim haichu ab niamjed
Kuni am i mgewkemhun mapt hab wo wa masma hab e juh am Rome t am 
K am baich d i tash wabsh i sialim tsh am hai e hemapai g Tutuligo k am chum Jiosh tahgio aai si e ahgid mat pi haichu wo hug k hoip mua g Paul
Kush i baiwechkim giikko wehstmahm idam matsh hab masma e apech
Tsh am hahawa hihi ha wui g uugchu papal ch geeged ch hab kaij Matt am Jiosh tahgio aai si tahgi matt pi haichu wo hug k hoip mua hegai Paul
Kumt ahpim g e jehnigiddam ha wehm am wo ahgi g shondal hageejig mat ab wo i bek g Paul emwui
Kumt hab wo e wuad mam baich haichu smahchimk ab amjed
Kutt ahchim wo tnahtokchid matt wo mua mat koi ia hu wo jiwia emwui 
Tsh wabshaba g Paul cheoj mai am i kah ihda k am him k am i wah shondal hakih ed k am ahgid g Paul
Tsh heg am hema wai g shondal hageejig k hab kaij ab wui Am g behi ihda wechij oodham am si uhgchu shondal hageejig wui matsh wo haichu ahgi 
Tsh wa woho am i bei wui k hab kaij Ihda wechij oodham at ia jiwia k am nei hegai Paul mo ia e kuhpch
T heg am niwaid k hab niahg mant ab wo i bei mwui matsh wo haichu mahgi 
Tsh g si uhgchu hageejig ab bei nowij an k gam hu hekelko i wanimed k ab kakke Shahchu apt wo niahgi 
K hab kaij Niwehm oodham at am i e apech matsh sialim ab wo mtai mamt am wo i bei g Paul e jehnigiddam ha wui hab wabsh se junimk mat am baich haichu wo i smai ab amjed
Pt wabshaba pi ab hu wo ha kaiha
Giikko wehstmahm i baiwechkim chechoj atsh am wo e eestok ch wo kihshad nat pi am chum Jiosh tahgio aai si e ahgi matsh pi haichu wo hug k hoip mua g Paul
K hemuch e nahtokch mat am hab wo e juh ch wabsh nenida mapt has wo e juh 
Sh hab kaij g si hauhgchuga Pi g am hedai shai ahgid hegai mapt haschu ia niahgi Tsh gam hu hahawa hih g Paul mai
Tsh g si uhgchu shondal hageejig gohk am ha wai g hageegeejig k hab kaij Am g wo hai i ha gawulkad gohk siant shondal ch wewaakko wehstmahm ehp mo g kakawyu ha chehchej ch gohk siant ehp mo se mahch ab ispahyo t ab
Kut hegam wo e nahtok ch wo hihi mat d wo i humukt ohlak chuhug am Cesaria kihhim wui
Kumt am hai wo i ha apech g kakawyu mat g Paul wo hekaj
Mt am sap wo i be k am wo uapa heg wui gee kownal mo d Felix  Neh bash kaij ch am hahawa oohani hegai uhgchu kownal ihda 
Ab g i snihoigeid ahpi uhgchu nikownalig Felix
Am ant wo moohani ahni mani d Claudius Lysius  nat pi g gee haichu has e juh
Tutuligo at am wabsh hema si be k chum alo mua
Kunt smai mo ihda ab uukch g eshel hab masma mo g Rome t am kihkam
Kutt hekaj g nishondalig ha wehm am doibia
Nt amjed am i bei Tutuligo e jehnigiddam ha wui smahchimk hegai mam haschu ab abchud
Kuki wabshaba pi am hu d shai hegai mas hekaj wo e muhkid o wo e kuhpach
Heg amki ab wai abchud mat g hejel hachehanig melchkwua
Sh am hahawa hai e nakog idam Tutuligo matsh wo mua
Kunt am ha hekaj ha cheha g nishondalig mat ab mwui wo bei
Kuni hab ha ahg hegam mo ab haichu abchud mat ahpi mwui wo gagda
Neh id o wud wai 
Tsh am hab e juh g shondal hegai mam haschu ab i ha chehani k am i bei g Paul chuhug ch ed k am uapa Antipatris kihhim t am
Sh am baich d i tash tsh hegam shondal mo wabsh etahtadkaj hihim gam hu uhpam hihi Jerusalem wui
Tsh hegam mo shoshoigakch am i bei Cesaria wui k am dada k am i mah g kownal g oohana k ab wui hahawa i dagito g Paul
Tsh g kownal am neokchul hegai oohana k ab kakke g Paul mas haschu jewed amjed
Sh heg am ahgid mo ab Cilicia jewed amjed
Sh hab kaij ab wui M ant wo wa mnei mat hekid wo dada hegam mo ab haichu mabchud Sh g shondaligaj am hahawa nuhkud kownal kih ed
