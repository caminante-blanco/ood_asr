
Sh am d i waik tash amjed mat am i dahiwua g Festus Cesaria t am tsh gam hu hih Jerusalem wui
Tsh ab wui i hihi g uugchu papal ch geeged hemajkam k am ahgid hegai mo haschu ab i chum abchud g Paul ch ab si tahni mat ab wo i bei Jerusalem wui
Kush eda idam am heki hu e aaga mat wo mua g Paul mat ab wo uad
Sh hab kaij g Festus Am o d wabsh kia lihso Cesaria t am
Nt eda hemuch am uhpam wo hih
Kumt am hai wo nioid k am wo ah mam haschu ab abchud 
K am dakahim g Festus am hu i hemako domig k gam hu hahawa hih Cesaria wui
T hegam geeged hemajkam gam hu ep hihi
Baich i tash at am i dahiwua g Festus lodaita kih ch ed k am ha chehani mat am wo i wahki g Paul
T am i wahki
T an wehgaj gegokiwua k ab ha hekaj si pi ap haichu abchud ch wabshaba pi e nako mas wo wohokamch ihda
T g Paul am e wehhejed neok k hab kaij Pi ant haichu shai pi ap hab juh manis melchkwua g tchehanig ahchim Tutuligo k pi shai uamhu g gee cheopi k pi ab hu shai wui kehk g kownal 
K hab kaij g Festus ab wui Pt hig am wo hih Jerusalem wui mant am haab wo mlodai Bo kaij no pi hab elid mat wo shohhoi g Tutuligo
K hab kaij g Paul Ia ani kehk kownal lodaita kih ed mant ia haab wo chum nilodaitach
Am ap wa si smahch mant pi haichu am hu hab shai juh mas pi ape am ha wui g niwehm oodham
Pi ant ab hu wo emtai mams wabsh wo nidagito matp hab wo sha mahsk mant mul g chehanig
M o wa sape mamt wabsh wo nimuhkid mantp am hugkam mul
K wabshaba pi woho hegai mo ab niabchud
T heg hekaj pi hedai wo e nako mas ab wo i nidagito ha wui
Ab ant wui wo i gei g si uhgchu kownal Neh bo kaij g Paul
K eda am dadha hegam mo am haichu i shelamid ch am aaga ihda
K g Festus ab ha kahk ch hab hahawa kaij ab Paul wui Neh pt hemho wa am wo e uapa si uhgchu kownal wui napt pi ab wui i gei 
K am hu hebai hema d kownal ch hab chehgig Agrippa
Sh g uwi wehngaj hab chehgig Bernice
Tsh idam am chehgio g Festus noki pi sap ab i neid
Sh am heekia i tash amjed sh am ha ahgid g Festus ab amjed g Paul ch hab kaij Ia o hema kuhpi g oodham ch hab chehgig Paul
T g Felix pi i wuhshad
Kunt wa am hih Jerusalem wui k am ha nei g Tutuligo uugchu papal ch geeged
K hegam ab haichu abchud ihda lihso ch ab nichehani mant wo mua
Ni wabshaba am ha ahgid mo pi hab mahs g tkownalig chehanig
T hemho wa wehpeg am wo i e hudaw g lihso ha wehm hegam mo ab haichu abchud k am wo neo e wehhejed
T g kownal ab haha wo mah g namkidadgaj
T wa woho i dada hegam Tutuligo ha wanimeddam
Nt am ha hekaj dahiwua kownal daikud ed mant wo ha kaiha
Kumt ab i wahki g lihso
T am gegokiwua hegam mo ab haichu chum abchud
Kuni hab niahg matp hems gee haichu ab wo abch ab tchehanig amjed
K wabshaba ab wabsh ehimdag amjed ab haichu neowin ch heg amjed ehp oodham mash hab chehgig Jesus ch atsh heki hu muh
K eda g Paul hab kaij mat uhpam e chegito
Nt am wabsh i pi niamich mant has masma si tasho haichu wo smai ab amjed k heg hekaj ab kakke g Paul mas wo shohhoi mat am uhpam wo hih Jerusalem wui k ab haab wo e lodaitach
K wabshaba ab tahgid g Paul mat ab wo i gei si gee kownal wui mat heg am wo mamche hegai mo haschu ab i abchud
Nt wa woho am ha cheha g shondal mat wo si nuhkud k ab wo ai mat am wo e uapa si gee kownal wui Â Kush hab kaij g Agrippa am Festus wui Ahni ani hab waap chum skaimk ihda oodham 
Sh hab kaij g Festus Pt wo wa kah sialim 
K am baich d i tash t hab masma i ha wahpki g Festus mo d si shas hahaichu idam Agrippa ch Bernice
K hegam ep ha wehmaj mo d si uugchu shondal hageegeejig ch hegam mo d si shas hahaichu heg eda kihhim
Kumt am i wahki g Paul
K g Festus hab hahawa kaij 
Ahpi Agrippa map d kownal ch ahpim shas hahaichu oodham m ia kehk emwui ihda oodham
K g Tutuligo iia kch ab Jerusalem t ab ab haichu abchud ab niwui ch am si e gewpkad mat hemho wa wo e mua
Nt wabshaba pi shai cheh g chuijigaj mas heg hekaj wo e muhkid
K heg wa hejel hab kaij mat ab wo i gei si gee kownal wui
T hekaj hemho wa am hab wo e juh
Ni wabshaba pi niamichud mant haschu am wo oohani g si gee kownal ab amjed
K pi hab chum mahs mas am wo e uapa g lihso pi am hu tasho ahgk mas haschu d chuijigaj
Nt heg hekaj ia uapa emwui mamt am wo i kaiha wahm ahpi Agrippa map d kownal
Ntp hems haha wo smai ab emamjed mant haschu am wo ooha 
