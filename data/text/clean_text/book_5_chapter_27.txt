
Mt am hahawa dagito g Paul ch hai ep lilso shondal hageejig wui mat am wo i ha ui geechu kownal wui
Id o hab chehgig Julius ch d hageejig hegam mo hab e aaga Geechu Kownal Shondalig
K am hema daha g gee wahlko ch atsh am gahi wo i wua Asia jewed wui
T g Julius g eshondalig ha wehm am ha ui g lilso k am i chehchsh heg ab wahlko
Nt ahni Luke ep ha oi
T heg ha oi Aristarcas mo ab d kihkam Thessalonica t ab am Macedonia jewed ch ed
Kutt am gahi i shul g ge shuhdagi
Am baich i tash tt am dada Sidon kihhim t am
K eda g Julius shoigeid g Paul ch hiwigi mat am wo him k wo ha nei g enaipijju mat hegam wo dagioi
Tt amjed am hahawa gahi ep i shul
K wabshaba g hewel ab si sgewkam med huduni tahgio t amjed ab twui
Tt hekaj an bihbij Cyprus jewed wehgaj mat pi wo heb hu twiichkwua
T am hebai i cheka
Tt am gahi i shul hegai ge shuhdagi mo an miabidch g Cilicia jewed ch Pamphylia jewed k ga hu dada mash ab d Myra kihhim am Lycia jewed ch ed
T amai g shondal hageejig am hema ep cheh g gee wahlko
Id ash ab Alexandria t amjed am Egypt jewed ch ed ch atsh gam hu wo gahi i gei Italy jewed wui
Kutt heg ab i chehchsh  k am gahi i shul
K wabshaba ab twui hewed heekia i tash
K hekaj wabsh sbahbagi him g wahlko ch am hu wa has masma ga hu jiwia Nidas kihhim t ab
T ab i tshohbi g hewel
Kutt hekaj inhab shaal i tnohnogi wakolim tahgio ab wui hegai al jewed mo hab chehgig Crete
K an smuukam i koa g jewed
K hab e aaga Salmon Koa
Kutt heg hugid an bihbij k am hu wa has masma ga hu dada mash hebai sap dadhaiwup g wapalko
K ia amjed pi shai mehk hegai kihhim mo d Lasia
Kuttki pi oi baich hihim k ab wabsh ai mat wo si hewedad shehpiched
T hekaj wo sta ehbidamak matt am gahi wo i shul
K g Paul am haichu chum ha ahgid  ch hab kaij Nehe
Bani masma neid matki wo sta ehbidamak matt am gahi wo i shul iai amjed
T am hu wo e padch g wahlko ch hegai mo mohto
Kuttp hems ep wo hai tkoij 
T wabshaba g shondal hageejig ab si sha wohoch g wahlko nuhkuddam ch enigakam k pi ab hu kaiha g Paul mo ab chum ha ahgid
Pi o apkodag amai ha wehhejed g wapalko shehpiched
K heg hekaj muijj hab kaij matt am gahi wo i shulig k wo chum si sahim g Phoenix kihhim am Crete t am
Am o e shohbidch g shuhdagi tootonk
K g wapalko am wabsh sap dadhaiwup
Kut ab sbahbagi i meh g hewel wakolim tahgio amjed
K hab e ahg hegam mo himchud g wahlko mat am hab wo e juh mat has masma am e aaga ch heg hekaj am wupulshpio g wahlko k am himch si miabidch g jewed hugidag
T wabshaba ab haha wabsh sgewkam i meh g juhpin hewel ab jewed dahm amjed  k ab si sta ehbidam wiichkwua g twahlko
Kut am i pi e nako mas wo mooshk himch g wahlko ihda hewel
Kutt am wabsh i dagito k wabsh hiwigi g hewel mat am i twiichkwuhi
K am hema al jewedag ch hab chehgig Cauda
K hi wa sha e shohbid matt an wecho bihbij
K eda am wabsh kia e chewaimed g al chum wahlko shuhdagi ch ed
Kutt am hahawa shasigam i cheshaj
T g chikpandam an hahawa si swihnam wupulsh g gee wahlko mat pi wo e padch
Am attp hems wo twiichkwua jewed wui
T g wahlko am hu wo e hiash hia ch ed
T heg hekaj g chikpandam ab i huhuds hegai lohna mo hekaj himchud g wahlko k wabsh hiwigi mat g hewel am i twiichkwuhi
T ihda shai si sgewk hewel pi shai haasa
K am baich d i tash
T gam hu i shul hegai mo mohto g gee wahlko
K am baich d ep i tash
K am wabsh kia si hewed
T gm hu i nehnch g hejel enohnhoikaj hegai mo haschukaj chum himchud g gee wahlko mat wo si i haukai
Kutt mui tashkaj pi shai nei g tash tonlig o g huhuu
K am wabsh i med g sgewk hewel
Tt am hu hebai hab haha wabsh i tah mattki pi wo shai tdoibia
Kuch tash pi haichu shai koa
T g Paul ab i ha waid k hab kaij Mamt hems ab wo nikaiha kutt pi ab hu wo chum gahi i shul ab amjed matt wa ab dadhaiwua
Neh t idani chum pi wo e padch g wahlko
T g haichu mohtoi pi wo heb hu e shul
Mt wabshaba pi has wo shai e tahtkkad
Pi amt hedai wo shai e muhkid
Heg at wai wahlko wo e padch
Id ani smahch nat pi hema am i e chehgi g anghil niwui  k hab kaij Pi g shai haichu ehbidad Paul
Hemho wa apt am wo kekiwua si gee kownal wui
T g Jiosh ab i mkaiham k wehs wo ha doibia hegam mo mwehmaj Neh bo kaij g anghil ab niwui
Kumt am wo si i e gewpkai
Jiosh at woho hab wo juh hegai mo haschu am niahgid g anghil  k ab wo tuapa g hewelkaj mo ab hebai al jewedag shuhdagi ch ed 
Am d i gohk domig amjed mat am tai g sgewk hewel t eda i e huh g schuhugam
K am wabsh kia twiichkwuhim
K hegam wahlko nuhkuddam hab elid mach aihim mash ab hebai jewedag  ch heg hekaj am haichu swehch i huduni g wijinakaj an wudk mat heg hekaj wo smai mas hees i sjuhk
T ged hu si taht g jewed mat siant gokko wehstmahm tad wijina hekaj
Kut ab i wanchkwua ihda swehch haichu
K am shai hees t am ep i huduni
T ged hu ep si taht g jewed mat humukto wehstmahm tad wijina hekaj
T am i smai moki ab aihim mo ab hema jewedag k sehbid mat am hu ab wo gei hohodai ch ed g wahlko
T hekaj giik am shul g swehch wapainomi mo hekaj wulshshap g gee wahlko k am hahawa si e hoigeidahu mat wo mahsij
K hai hejel se doibiamk g wahlko nuhkuddam ch am i huduni g al chum wahlko shuhdagi ch ed hab wabsh se junimk mat am hai ep wo i huhuds g wupulshpadaj g wahlko
K wabshaba g Paul hab kaij ab wui g shondal hageejig ch hegam shondal Pi amt wo shai e doibia matp wo sha tdagito idam wahlko nuhkuddam  T hekaj g shondal an si hikkumia g wipijina mo an hekaj wulshch g al chum wahlko
T ged hu gei shuhdagi ch ed
Kuki eda mahsihim
K g Paul am ha chehani mat wo haichu huh hab kaijch Do wai gohk domig mamt amjed pi haichu huh nam pi e kudut id hekaj pi tapedag
Mt ab hig wo haichu hug k ab wo i e gewpkai
Hemho wa amt wehsijj wo e doibia  Neh bat cheiok am ha hekaj bei g pahn k ab si ihm g Jiosh wehs ha wehhejed k am hahawa i hahain k huh
T wehsijj am i neidok ab si i e gewkemhun k am hahawa haichu huh
Kuch eda d gohk siant wewaakko gamai chuhdp 
Tt am i wehsijj kokwod
Kut am hahawa ep i chikpan k gm hu shul g pilkani ge shuhdagi ch ed mat wo si i haukai g gee wahlko
T am i mahsi t g wahlko nuhkuddam pi shai amich hegai jewed mattki ab wui i wuwha
K eda am stadaniko i wahks g shuhdagi ch pi hohodaig an hugidaj an
T hab i e ah mat am wo himch g wahlko
Tp hems ab sap wo dahiwua heg eda
T hekaj am si hikkumia g wupulshpadaj
T im hu shul shuhdagi ch ed
K eda an wupulshch hegai mo hekaj sapko e himchud g wahlko
Kumt gam si wuhpulo k am hahawa wabsh i cheshaj hegai lohna mo gam hu baich hab chuig
T g hewel am twiichkwua am wui mo am i wahks g shuhdagi
T wabshaba ged hu si e hiash g wahlko moo ood ch ed mat koi am hu i wah
K eda shai si sgewkam ab i hihhim g shuhdagi tootonk
Kut hegai mo gam hu oidch hab chuig gam si e ohmi
T g shondal am i e apech mat wehs wo ha kokda g lilso mat pi wo i e watchwihim k wo heb hu wohp
T wabshaba pi ha hiwigi g hageejig nat pi sdoibiam g Paul k am wehsijj ha chehani mat wo i e watchwihi am jewed koa wui
Tsh hegam mo smahch g watchwi am wo i nehni k heheejel wo i e watchwihi
T heg hai am wo i ha oi an e uukch uus t an mat ab e ohmi g wahlko
Kutt hab masma wehsijj tdoibia ga hu ak mo ab i koa g jewed
