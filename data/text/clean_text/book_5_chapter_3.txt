
Kush am wai hebai amjed tsh am dada g Peter g John wehm gee cheopi t am
Kush d i waik ohla gam hu i juhk mo eda e aahe mat wo e hoigeidahu
Sh ab hema daha g shoigkam hemajkam heg bahsho kolhai kihjeg mash hab e aaga Si Skehg Kihjeg
Kush ihda oodham ga hu ealijk amjed pi himdag
Kumsh wehs tashkaj am wabsh i bebhe ch ab dadsha ab kolhai kihjego
Kush wabsh haichu ha tahni hegam mo am daiw
Tsh eda am wo i wahp idam Peter ch John
Sh ab haichu chum ha tahni
Tsh ab si i nei idam Peter k hab kaij Ab g si i tneid 
Kutsh wa woho ab si i ha nei hab e ahgch mat wo haichu mah
Sh oi wa hab wabsh kaij g Peter Neh ninawoj pi ani ha lialiga ch wabshaba haichu wo mmah mat heg baich wo i mwehmt
K d ihda mant hab wo mah mapt ab wo i hiw g Jesus Christ k wo kekiwua k wo hih  Bash kaij ch ab hahawa bei g nowij k ab i wuhshad
Kutsh am wa i hekaj ab gewpka g kakhioj
Tsh am si uhgk daa k kekiwua k am wa i hekaj sap hih
Kutsh idam Peter im hu i wahp cheopi kolhai ch ed
Tsh heg ha wehm i wah k si chehk dadehim ch ab si hehgchulid g Jiosh
Kutsh si has i el g hemajkam am i neidok mo d hegai pi himidkam mo ab dahiwup kolhai kihjego
Batsh e juh ihda anai mash hab e aaga Solomonbad Watto
Kush ihda pi himidkam gan hu wabsh i si e uukch ab ha ab g Peter ch John mat pi wo i e gawulkai ab ha amjed
Tsh ab hahawa aaijed i wohp g hemajkam k gan hu ha biha si has i elidk mat e doaj
Tsh am wabsh apet g Peter mat am ha mihshmad k hab kaij 
Niwehm oodham pi g am wo si e totodsid
Pi att g hejel tgewpkdagkaj doaj ihda oodham  Jiosh si Kehsha at hab tjuni nach pi ab hiwig
K d hegai Jesus mam ahpim smuamk ch ab mah g kownal Pilate
K eda g Jiosh d pionag g Jesus ch d hekia sapekam ch pi ha chuijig
T ha chum wo dagito g Pilate
M wabshaba ahpim hab ahg mat wo mua k heg wo dagito mo d ha muakam
K heg hekaj d emchuijig mat e muhkid
K eda d hegai mo ab tmakiog g pi ha huhugedam doakag
T wabshaba g Jiosh ab si haichuchud k uhpam i wuhshad ab amjed g muhkig k am i bei dahm kahchim wui
Hegam tshohshonbad mash d Abraham ch Isaac ch Jacob ash ab si has i elid g Jiosh
Kum eda ab wui gegok g Jiosh si Kehsha
Pegih niwepnag mtp hems heg hekaj smuam g Jesus mam pi mahch mo heg am d si Kehshaj g Jiosh mat wo tdoibia
T eda heki hu wai amjed an ooha g kelibad Jiosh haichu i tashogiddam mat g si Kehshaj wo e shoigch
T idani woho am hab e juh
Pegih oi g gam hu wo sohhod g pi ap echegitoi k ab wo i e nohnogi Jiosh wui
T heg wo semhoigeid k gam hu hab wo i juh g pi ap emchuijig k ab wo si i wechijid g emdodakag
T ab emwui wo i hih g si Kehshaj Jesus
K hab mahs mat an wo haichugk ihda Jesus dahm kahchim ch ed am hugkam mat hab wo e juh hegai mo haschu i ttashogid g kekelibad Jiosh haichu i tashogiddam
Neh bash wa kaij g Mosesbad am tshohshon ha wui 
Emkownalig Jiosh at ab wo hema i kei g haichu i tashogiddam hab masma mat ahni am i nikei
Kut ihda d wo emwepo oodhamk
Wehs haichu amt ab wo kaiha mat haschu ab wo i emahgi
Kut wo e koij matp hedai pi ab hu wo kaihamad
Neh bash kaij g Mosesbad
K wehsijj ahgachug g kekelibad Jiosh haichu i tashogiddam hegai mo haschu am hab i e junihim idani
Samuelbad ash d hema hegam
Jiosh ash wa am ha ahgid g tshohshonbad matsh haschu hab wo tjuni
K heg d ep twuikam ahchim mach d ha amjedkam
Bash kaij g Jiosh am wui g Abrahambad 
Am ant wo hema i kei g mamjedkam mant heg hekaj ab wo i sha hoigeel g wehs nahnko mahs hemajkam id dahm jewed
Neh t wa woho hab e juh mat am i kei g ealidag Jesus
T heg wehpeg ab i sthoigeel ahchim Tutuligo k ab twui him k ab i tmah g apedag matt ab wo i tnohnogi ab amjed g pi apekam 
