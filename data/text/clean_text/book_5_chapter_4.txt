
Sh am wabsh kia ha mihshmad g Peter ch John
Kutsh am haha wabsh hai dada g papal ch hageejig g gee cheopi nuhkuddam ch hai ehp mash am oid g Sajusi himdag
Sh eda wa idam Peter ch John am ha mashcham g hemajkam mat ab i wuhsh g Jesus emuhkig amjed
Sh idam Sajusi pi hohhoid nash pi pi wohochud mat ep wo e chegito g koi
Sh eda e aihim mat wo schukk
T heg hekaj ged hu ha kuh mat wo ha lodai baich tash
Tsh wabshaba muijj hegam matsh kah g Peter ch John ab i swohoch g Jiosh haichu ahga
Tsh am i muida hegam mash ab ihm g Jesus
Kush hegam mash d chechoj d hahawa hetasp mihl
Sh am baich d i tash
Tsh am e hemapai g hemajkam ha wanimeddam ch geeged ch chehanig ha mashchamdam
Kush am ha wehmaj hegai uhgchu pahl mash hab chehgig Annas
Sh g hajunij am hab waap haichug mash hai d Caiaphas ch John ch Alexander
Tsh ab hahawa i ha wuwhas idam Peter kukpaikud amjed k ga hu i ha chuhcha k ab ha kakke Shahchu am e wepogid ch hab haichu wua
Dohm hab elid mamt heg ab bei g egewkdag k doaj ihda pi himidkam 
Tsh ab baich i gewkai g Peter g Hekia Sapekam Gewkdag
Sh hab kaij 
Bamki e elid ahpim twanimeddam ch geeged  matt hemho wo wa bei g apedag matt hab wo juh g sapekam
Pegih nt wo emahgi mat g Jesus Christ ab i tmah hegai gewkdag matt hekaj doaj ihda oodham
Ahpim amt hab juh hegai Jesus Christ mat ab e naggia kots t ab
T wabshaba g Jiosh ab uhpam i wuhshad muhkig amjed
Id o hab ahg Jesus g kelibad Jiosh haichu i tashogiddam ch an ooha ihda haichu wepogida mo hab chuig 
Kihtdam at wo hema chum sohhodam g hodai
T wabshaba id d wo si shas haichu hodaik am hakihta wehhejed
Hegai wai Jesus at wo ha doibia g hemajkam
Do Jiosh si Kehsha mat ab wo tmah g pi ha huhugedam doakag
Kut pi hedai ep hab wo shai juh g doibiadag 
Sh si se mahch ch neneok idam Peter
Tsh hekaj si has i ha el idam hahaichu wahm mat am i smai am i ha kahkch mo d wabsh si oodham ch pi hasko shai uhgk e mashchamahim
Tsh am hahawa i amich moki an wehmajkahim g Jesus
Kush am ha wehm kehk hegai mamt doaj
Sh pi e nakog hegam hahaichu mas has wo chei nash pi g ewuhpuikaj neid mat woho e doaj hegai
Kumtsh gam hu hahawa i ha wuwhas hegam Peter matsh g hahaichu am wo i aaga
Kush hab kaij Shahtt wo ha juh
Wehsijj o smahch g Jerusalem t am kihkam mat doaj g pi himidkam
K id d si shasig haichu
Kutt pi wo shai tnako machs hab wo chei mas pi woho hab juh 
Sh hab hahawa ep kaij Matt wo keshwua ihda haahga mat pi hekid am hu ep wo shai aagad ihda Jesus am hema i wui 
Kumtsh ab hahawa ep i ha wahpki
Sh hab ha ahg Chum as has wo chuigk haichu mt pi am hu wo shai aagad ihda Jesus 
Sh hab hahawa si kaij hegam Peter Am g wo i aamichud machs ahpim ab wo emwohoch aha natt g Jiosh
Tt ahchim hi hemho am wo wa ahgahid mat haschu i si skehg hab juh k haschu i si skehg hab kaij g Jesus mach si neid ch kah 
Kush wa eda hegai pi himidkam i baiwchkim g giikko wehstmahm aahidag
Sh g hemajkam wehs ab si i hehgchulid g Jiosh mat doaj
Kutsh heg hekaj pi shai e nako g ha wanimeddam mas has masma skookam wo ha namkid k am wabsh si ha ebkiod k chum ha keshwua k hahawa ha dagito
Tsh am wa i hekaj ged hu uhpam dada enaipijju ha wui k am ha ahgid mo has i ha ahg g uugchu papal ch geeged
Tsh am i kaiok am ha hekaj e hoigeidahun k hab kaij Tkownalig Jiosh wehs ap uukch g gewkdag ch nahtokch g dahm kahchim ch jewed kahchim ch ge kahchki ch wehs haichu mo haschu am i ha eda
Ab aptki cheha g Hekia Sapekam Gewkdag mat wo amichudach g mpionagbad David
K hekaj hab kaij 
Shoo wai si sbabga g nahnko dakam hemajkam ch am chum e nakog mat am hab wo juh hegai mo g Jiosh pi ha hiwgid
T am i e nako g kokownal k am i e wehmt mat ab wui wo gegokiwua g Jiosh si Kehsha
Neh Jiosh tohg t wa woho am e hemapai g twehm oodham ha wehm g gawul mahs hemajkam ch hegam kokownal mo d Herod ch Pilate
Wehsijj at ab wui gegokiwua g hekia sapekam mKehsha Jesus
Heki apt hu am i apech mapt wo ha hiwigi mat wo mua g si mKehsha
Kut idam mat ab chum mwui gegokiwua hab wabsh juh mapt haschu heki hu i apech
Pegih tohg Jiosh am g i ha neid mo ab si tebkiod k ab wo i tmah g gewkdag matt sgewkam wo aagad g haichu mahga ch wo ha dodaj g kokodam ch si shasigam haichu hab wo juh g gewkdajkaj g hekia sapekam mKehsha Jesus 
Tsh am i haasa e hoigeidahu
Tsh g Hekia Sapekam Gewkdag am si uugij hegai kih mo am e hemapadch k ab si i ha mah g gewkdag
Tsh am hahawa baich i si sgewkam ah g Jiosh haichu ahga
Wehsijj ash ab aai si e tatchua g Jesus ihmdam ch ab si i hemakoch g echegitoi k pi hedai shai sdaa g haichu eeniga ab aai e wui
Sh idam Jesus chuhchai si sgewkam am ahgachug mat uhpam i wuhsh g Jesus muhkig t amjed k d wehs hakownalig
Kush g Jiosh am si i ha wehmt
Sh hai am ha gagda g eooidag ch ekihki ch ab i uu g lial  ch ab ha mamka g Jesus chuhchai mash hekid i e tatchua
Sh am hahawa aai ha mamka hegam mash pi haichu edgid
Sh hekaj pi hedai haichu pi edgid
Sh hema d Joseph ch ab Cyprus jewed t ab d kihkam ch d chum papal ha wehm chikpandam nash pi ab d Levibad amjedkam
Sh id hab ep chechcheg g Jesus chuhchai Barnabas mo hab d ahga I ha Gewkemhundam
Id atsh gagda g eoidag k ab i ui g namkigaj k wehs ha mah g Jesus chuhchai
