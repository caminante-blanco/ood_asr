
Sh am hema d Jesus ihmdam ch hab chehgig Ananias
Kush g wehmaj kihkam hab chehgig Sapphira ch hab waap d Jesus ihmdam
Kutsh ihda Ananias epai gagda g haichu eeniga  k hab masma hab chum e juh mat wehs ha mah g namkigaj g Jesus chuhchai k wabshaba ged hu hai si toa ewohshag ed
Sh hab kaij g Peter ab wui Shahchu apt ahgk hiwigi g Jiawul mat am pad haichu hab juh mihbdag ed
Pt heg hekaj iattogi g Hekia Sapekam Gewkdag mapt heg wepogi mo id d wehs g haichu meniga namkig
Hegai haichu meniga o d meniga mapt koi gagda
Pt am i gagda
K hegai namkigaj d mlialiga
Pt eda hab juh ihda si gee pi apekam
Pi apt ahchim wai chum tiattogi mach d wabsh oodham
Jiosh apt ep chum iattogi 
T am wabsh i chum kaiok ihda g Ananias k muhk k i gei
Tsh ab hahawa i wahp g wechij oodham k am i apech g chuhkugaj k ged hu cheh
Sh am ep smahch g wehmaj kihkam g muhki matsh hab masma wo chum ha iattogi
Sh am d i waik ohla
Kutsh eda pi koi kah mat has e juh k hekaj am jiwia mo am daha g Peter
Kush heg ab wui hab kaij Namt haakia ui g lial mamt gagda g haichu eeniga 
Sh hab kaij Heuu haakia att ui 
Sh hab kaij g Peter Ms haschu ahgk hig ahpi g ewehm kihkam wehm hab chum i e taht mamt wabsh wo piich g Hekia Sapekam Gewkdag
Dada at hegam mat ged hu cheh g mwehm kihkam
Pegih t hab waap masma hab wo mjuh 
Tsh am ha hekaj muhk k i gei wecho
Tsh ab i wahp g wechij oodham k am nei matki muh k gam hu i be k ged hu cheh hugidaj an g wehmaj kihkam
Tsh wehsijj ab si sehbeni g Jesus ihmdam ch hegam ehp mo hedai i kah ihda
Kush shasig haichu sta neidamam hab junihim g Jesus chuhchai am ha shahgid g hemajkam
Sh wehsijj si sap e hehemapad hegam Jesus ihmdam heg wecho Solomonbad watto
Sh g hemajkam ab si has ha elid ch wabshaba si se gihug mat ab wo i ha wehmt
Tsh oi wa mui ab i swohoch g haichu haahga ab amjed g Jesus k ab i ha wehmt
Hai d chechoj ch hai d uuwi
Kumtsh am i ha wuwhas g kokodam am i neidok mo haschu has junihim g Jesus chuhchai k an kahya oidk ha wahpakusch hab elidch mat chum hems g Peter ehkadag ab hab wo e juh ha ab mat wo e dodaj
Muijj atsh ab aaijed i hihi Jerusalem wui ab i ha uuk g ekokodamga ch hegam mo g jijawul an ha uukch
Kutsh wehs ha dodaj
Tsh g uhgchu pahl ch hegam mash hab waap am oid g Sajusi himdag si skookam sha hehgam g Jesus chuhchai  k am i ha cheha g gee cheopi nuhkuddam mat wo ha kuh
Tsh wa woho am ha kuh
Tsh wabshaba heg i schuhugam ab g anghil am si kuhpio g kukpaikud k ab i ha wuwhas g Jesus chuhchai k hab ha ahg  Am g wo uhpam hihim k am wo i gegokiwua gee cheopi ch ed k wo ha ahgi g hemajkam mat has masma wo bei ihda pi ha huhugedam doakag 
Kutsh ab wohog elid k am hihim k am i wahp gee cheopi ch ed mat wabsh i chum mahsi k am ha hekaj i ha mashcha g hemajkam
Tsh eda heg wai sialim g uhgchu pahl ch hegam Sajusi am i ha hemapai g e jehnigiddam
Sh idam pi mahch mat haschu has e juh ch atsh am ha cheha g nuhkuddam mat ab wo i ha ui g halilsoga
Kutsh am chum hihi g gee cheopi nuhkuddam mat wo ha ui
Kush pi am hu haichug
Tsh ab wabsh uhpam hihim k am ha ahgid ch hab kaij  M att dada kukpaikud am k am chum nei
K ab wabsh kia yahwidag
K g lilso ha nuhkuddam ab ep gegok kihjeg t ab
Tt wabshaba am i chum kuhpio g kihjeg
K pi am hu hedai haichug 
Tsh am i ha kaiok am wabsh i pi amich mas hebai has e juh g halilsoga
Tsh am hahawa hema i wahk k hab kaij Nehe
Idani o ged hu ha mashcham g hemajkam gee cheopi ch ed hegam mamt wa ha kuh  Tsh am hahawa hihi g gee cheopi nuhkuddam k ab uhpam wabsh sap i ha ui nat pi am hu wo ha maichshul g hemajkam  k am ha uapa ha wui g e jehnigiddam
Sh hab ha ahg g uhgchu pahl  Chum ach sgewkam pi emhiwgid mams an hu wo aagad hegai Jesusbad
T eda g emmashchamadag ab amjed heki hu wehsko chehmo g Jerusalem
Kum ahpim ab chum tabchud g muhkigaj 
Sh hab kaij hegam Peter K wabshaba g Jiosh am tahgid matt am wo wa ahgahid ihda mach haschu i si twuhpuikaj neid
Kutt hemho wo wa i hehgch g Jiosh pi wabsh g oodham
Ahpim amt bei g Jesus k hab juh mat ab e naggia kots t ab k e muhkid
T wabshaba g Jiosh ab uhpam i wuhshad muhkig amjed k am i wahki dahm kahchim ch ed k an i kei si ehugid an k ab i mah g gewkdag mat wo tdoibia k wo twanimedad
Kut heg ab i tmah g apedag ahchim Tutuligo hemajkam matt gam hu wo sohhod g pi ap tchegitoi
T hekaj g Jiosh gam hu hab wo i juh g pi ap tchuijig
Jiosh at ab cheha g Hekia Sapekam Gewkdag mat wehs wo twehmajk ahchim mach ab swohog elid ch am tgahi wuhshanim wo wohokamch g Jesus Neh bash kaij g Peter
Tsh wabsh wohoi babgat hegam e jehnigiddam k wabsh chum sha kokdaimk
Sh wabshaba am da hegai mash d Gamaliel ch d chehanig ha mashchamdam ch am oid g Palasi himdag
Sh wehsijj ab si has elid g hemajkam
Kutsh am i kekiwua k am ha ahgi mat gm hu wo shai i ha wuwhas g elilsoga
Tsh wa woho hab ha juh
Sh hab hahawa kaij ihda ab ha wui g e jehnigiddam Nihajuni am g wo se nenoidk mamt has wo ha juh idam oodham
Hekid o hu i mat am hema i e maskogid k hab chehgig Theudas ch hab kaij mo d ge haichu smahchim
Kut am hu i giik siant chechoj ab i wehmt
T wabshaba e muhkid ihda
T wehsijj e gantad hegam mat wa ab wehmt
T am wai huhug g ahgaj
T amjed am hema ep i e maskogi eda mat g hemajkam e kuint k hab chehgig Judas ch am Galilee t am d oodham
T ihda hab waap mui oodham am i oi
T wabshaba hab waap e muhkid hegai Judas
T hab waap aai e gantad hegam mat wa ab wehmt
Pegih k hemuch hab wa mahs haichu
Pi g am hu has wo shai ha juhni idam oodham
Ha g wo dagito
Hemu at wo huhug ihda haichu hab hajuni matp d wabsh wo oodham hab haelidak
Tp d wo sha Jiosh haichu hab junik mt pi wo shai e nako mams wo keshwua
Mtp hems heg wabsh wo e wepogi mam g Jiosh wabsh cheggia 
Tsh oi wa ab i swohog el g Gamaliel idam e jehnigiddam  k hab ha ahg g gee cheopi nuhkuddam mat am wo i ha wahpki g lilso k wo ha gewitta
Tsh wa woho hab e juh
Kutsh ab ep si ha ahgi mat pi am hu wo shai aagad g Jesus k hahawa ha dagito
Kush wabsh si shehgig idam Jesus chuhchai am i wuwhak natsh pi ab si has i ha el g Jiosh k ab i ha mah g apedag matsh si e shoigch wehhejed g Jesus
Pi atsh shai haasa aaga g Jesus k wabshaba wehs tashkaj am wabsh i ha mashcham g hemajkam gee cheopi ch ed ch am hakihki ed mo g Jesus d Jiosh si Kehsha
