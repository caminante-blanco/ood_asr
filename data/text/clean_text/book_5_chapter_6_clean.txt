
Kush am i muidahim hegam mash am oid g Jesus himdag
Sh am hai neneok g Greek hemajkam haneokikaj nash pi tash gam hu kihkahim hajewedga ed
Kush idam hab kaij mash pi ap ha dagioid hegam heheejel wiikam uuwi mash d hahajuni
Kush heg hekaj am aai pi e apet idam Greek neneokdam ha wehm hegam mo g hejel eneokikaj neneok
Tsh am i kah g Jesus chuhchai k am wehs i ha hemapad k hab kaij Twepnag pi o ape machs wabsh wo dagito g mihshmda ab amjed g Jiosh k im hu g lial wo hudawogad
Ab oki hai ep emmahkch g Jiosh g gewkdag ch amichudadag mamt am hab wo junihid ihda chikpan
Pegih mt am wewaak wo i ha gawulkai hegam mam sha mahch mo woho hab masma
Kutt idam am wo i ha chuhcha mat wo nuhkud ihda hab mahs haichu
Tt ahchim Jesus chuhchai am hab wo si i juh matt wo thoigeidahunad ch wo si ha mihshmdad g hemajkam Neh bash kaij
Kumtsh ab si i shohhoi mo has kaij k am wewaak i ha chuhcha
Hema idam ash hab chehgig Steven ch ab si sgewkam hiwig g Jesus
Sh g Hekia Sapekam Gewkdag ab si mahkch g gewkdag
Kush hegam hai ehp hab chechgig Philip ch Prochorus ch Nicanor ch Timon ch Parmenas ch Nicolaus
Ihda Nicolaus ash ab d amjedkam g Antiok kihhim ch d gawul mahs oodham ch ab i swohoch g Tutuligo hahimdag eda mat koi smai ab amjed g Jesus
Tsh idam ab hahawa i ha ui g hemajkam ha wui g Jesus chuhchai
Kutsh idam am e hoigeidahun k ab ha taht mat heg hekaj wo se mahchk mo d si hachuhchai
Tsh am si i geeda g Jiosh haichu ahga Jerusalem t am
Kutsh baich i muida hegam mash am oid g Jesus himdag
Tsh muijj ab i swohoch hegam mo d papal Tutuligo hahimdag ed
Ab ash si shoigeid g Jiosh g Steven ch ab si i mahkch g egewkdag
Kush shasigam haichu hab wua
Tsh wabshaba hai ab wui gegokiwua mash am hebai e wehm e mihshmad g Tuhligo ehimdag
Hai idam ash d neneholkahim Cyrene ch Alexandria kihhim t am
Tsh am hai i ha wehmt ab Cilicia jewed t amjed ch hai ab Asia jewed t amjed
Sh idam ab kamon g Steven  Sh wabshaba g Hekia Sapekam Gewkdag ab si mahkch g Steven g amichudadag
Kutsh pi shai e nako hegam mas ab uhpam wo i nodagi g neokij
k heg hekaj am hahawa hai ha namkid k am ha ahgid mat hab wo chei Kah ach ihda mo si has ahg hegai mo ab tchehani g Jiosh Mosesbad oohana ed  Kush wa woho hab kaij idam ch hekaj i ha kudu g hemajkam ch geeged ch chehanig ha mashchamdam
Tsh idam wabsh woho i babgat k am hihim k an bei g Steven k ged hu uapa ha wui g e jehnigiddam
Mtsh am hahawa hai i ha wahpki g oodham matsh am haichu wo ha iattogi ab amjed
Sh hab kaij idam Ihda oodham o chum hekid has ahg g hekia sapekam gee cheopi ch hegai mo ab tchehani g Jiosh Mosesbad oohana ed
Kah ach mo hab kaij mat hegai Jesusbad wo i wua g gee cheopi k wo gawul juh g thimdag mach ga hu hebai amjed hab i junihim mat g Mosesbad an ooha 
Kush wehsijj ab si neid g Steven
Sh g wuhioshaj hab haha wabsh mahs matp hems g anghil wuhiosha nash pi si tonod
