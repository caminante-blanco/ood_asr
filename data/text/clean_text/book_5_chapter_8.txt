
Sh g Saul am wabsh apechud mamt mua
Sh amai i amjed mamtsh ab si sgewkam i ha shoigch g Jesus ihmdam amai Jerusalem t am
Kutsh aai ahhio g e shoigchuddam amai Judea ch Samaria chechkshani ch ed
Tsh wabshaba hegam Jesus chuhchai pi hasko ahhio
Tsh hai hegam mo ab d si ihmdam g Jiosh ged hu cheh g Steven k si skaidam shoani wehhejed
Kush g Saul chum spadchudamk g hamihshmda g Jesus ihmdam ch hekaj an wahkhim hakihki oidch ch ab i ha chewaimed ch ged hu si ha kuhpahim chum wa g uuwi
Kush wa an wehsko ahgahim g Jesus hegam matsh wa e gantad
Hegai Philip mash wa am d hakehsha atsh am hih Samaria kihhim wui k am ha mihshmad ch am ha ahgid mat heki hu an i wuhsh g Jiosh si Kehsha
Kush ab si kaiham hegam hemajkam mo haschu i ha ahgid ch am neid mo shasigam haichu hab junihim g Jiosh gewkdagkaj
Muijj ash e dodajid hegam mash g jijawul an ha uukch
Kush si hihnk g jijawul gam hu hihimadch
Kush muijj ha dodajid hegam mo pi hihimdag ch hegam mo pi ab hu gewpk
Sh si shehgig g hemajkam amai
Sh am hema kih g oodham mash hab chehgig Simon ch heki hu wai amjed am hab junihim g shasigam haichu ch hab chum e wua mo d ge mahkai
Kush wehs g hemajkam am si neidachug ch ab si has elid chum wa hegam mo d schu aamichuddam
Kush wehsijj hab kaij Heg oki d ge mahkai ch ab uukch g egewkdag Jiosh t amjed  Bash kaij ch ab si kaiham nash pi heki hu wai amjed hab junihim g shasigam haichu
Tsh wabshaba am hahawa ha mihshmad g Philip ab amjed g Jiosh kownaltalig ch ab amjed g Jesus Christ
Kutsh ab i swohochud k e pahl wapko
Tsh hab waap ab i swohoch g Simon k e pahl wakon k amjed pi hebai dagito g Philip k ab si has elid am i neidok mo hab junihim g shasigam haichu
Tsh am i ha ai hegam Jesus chuhchai ab Jerusalem t ab matsh idam Samaria t am oodham ab bei g Jiosh haichu ahga
Kush am ha chehani g Peter ch John matsh am wo ha mihshmedo
Tsh am hihi idam k ged hu dada k am ha wehm e hemapai
Kutsh eda pi koi bei g gewkdag ab amjed g Hekia Sapekam Gewkdag hegam matsh e pahl wapko
Kutsh am e hoigeidahun k ab tai g Jiosh mat hab wo wa e juh am ha tahgio  k amjed an i ha tahtamahi ab ihmch g Jiosh
Tsh g Hekia Sapekam Gewkdag ab hahawa ha mah g gewkdag
Tsh g Simon am i nei ihda k chum sha namkidam  k hab kaij Ab g i nimahki ihda gewkdag mant hedai ab wo i taht t wo bei g gewkdag ab amjed g Hekia Sapekam Gewkdag 
Sh wabshaba hab kaij g Peter ab wui T wabsh wo huhug g smkaischuda hab wa masma mapt ahpi wo huhug
Pi o hab chum chuig mapt hekaj wo nolawt g Jiosh mahkigdag
Pi o shai ape g mchegitoi am Jiosh tahgio
K heg hekaj pi ab hu d shai mwuikam ihda chikpan
Gan o hu wabsh i si muukch g pi apekam napki pi schu hehgamk
Pt gam hu wo sohhod g pi ap echegitoi k ab wo i e hoigeidahu Jiosh wui
Tp hems gam hu hab wo i juh g mchuijig 
Sh hab kaij g Simon ab ha wui Ab g wo si i snihoigeid k am wo e hoigeidahu Jiosh wui niwehhejed mat pi gam hu hab wo nijuh 
Tsh am hahawa ha mihshmad g Peter ch John ab amjed g Jesus k am ha ahgi mo haschu g ewuhpuikaj neid
Tsh am hebai i cheka
Kutsh gam hu uhpam hihi Jerusalem wui am ahgachugch g skehg haichu ahgaj g Jiosh am aai kihhim ch ed heg eda Samaria chekshani
Kush g anghil am hema neok ch hab kaij ab Philip wui Am g i e nakog k gam hu hihm k am wo i ai hegai wohg m an hims tohono jewed ch ed am ha shahgid g Jerusalem ch Gaza 
Tsh wa woho am i e nako g Philip k gam hu hih
Sh eda am hema med g ekalitkaj ch d Ediopia jewed t am oodham
Id ash g kownaligaj am kehshch mash d lial nuhkuddam
Kush am e mihshmdahim Jerusalem t am ch hemu am uhpam ep wo chihpia Ediopia wui
Kush hab kaij g Hekia Sapekam Gewkdag ab wui g Philip An g i miabid hegai kalit k gan hu hugidaj an wo i hih 
Tsh am hahawa si meh g Philip k an i miabi g kalit
Kush ihda am neokchulid hegai matsh g Isaiabad an ooha
Kush am kah g Philip ch ab kakke Nap samichud hegai map an neokchulid 
Sh hab kaij ihda shas haichu Pi ant has masma wo samich heg hi wa matp am hema wo i nitashogi ch amjed ab i wai g Philip mat gan hu wehmaj wo dahiwua kalit ch ed
T wa woho an i chesh
Kush eda id an neokchulid mo hab chuig an Jiosh oohana ed 
T am hema wo i wuhsh g oodham mat wo e wepogi g kahwal
Neh pi at wo shosha g kahwal mamt hekid wo shoigchud k wo mua
Pegih t hab wa masma pi has wo shai chei ihda oodham 
mamt hekid pi ap wo lodait k wo mua
T hab pi hedai wo e nako mas wo ah Mamt hees i gee pi apekam hab juh ab wui
Sh hab kaij g shas haichu ab Philip wui Am g niahgid
Doho hab ahg g Jiosh haichu i tashogiddam
No hejel hab e ahg aha no wabsh hema hab ahg 
Tsh g Philip amjed am i shonch id ab mash am neokchulid k am ahgid g skehg haichu ahga ab amjed g Jesus
Sh am wabsh kia wohpo wohg oidch ch am hu hebai neibij mash am ge shuhdagi
Sh hab kaij g shas haichu Neh m ia ge shuhdagi
No am hig haichu ehp manis heg hekaj pi wo nipahl wako 
  Sh am hahawa ahgid g Philip Bapt wai masma wo e pahl wako mapt wehskaj am wo i e dagito Jesus wui 
Sh hab kaij Heuu wehskaj ant am wo i nidagito wui  Sh am hahawa i ahgid hegai epionag mo melchudahim g kalit mat wo keshwua
Tsh am huhud ab kalit t ab k am i huhud shuhdagi ch ed
Tsh am pahl wako g Philip ihda oodham
Tsh g Hekia Sapekam Gewkdag gam hu wa hekaj i bei g Philip
Sh amjed si shehgig ihda shas haichuch gam hu uhpam meh pi hekid ep shai neidk g Philip
Tsh g Hekia Sapekam Gewkdag gam hu uapa g Philip Ashdod kihhim t am
Tsh am i ahgahi g haichu ahga ab amjed g Jesus k ga hu ai g Cesaria kihhim
