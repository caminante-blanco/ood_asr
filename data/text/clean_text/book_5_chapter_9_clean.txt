
Kush eda id oidam g Saul wabsh kia ha oid hegam mash am oid g Jesus himdag ch sgewkam ha ebkiod ch sha kokdaimk
Sh am hu hebai i sh ab si tahni g uhgchu pahl  matsh am wo ha oohani g papal am Damascus kihhim t am
Kutsh heg wo be k am wo him k wo ha chehgi
Tsh hegam wo smahchk mo uukch g eapedag
Kutsh wo ha ui hegam mo am oid g Jesus himdag k am wo uhpam i ha ui Jerusalem wui chum wa g uuwi
Tsh wa woho hab e juh g uhgchu pahl
Tsh am hih g Saul hai ha wehm g chechoj k gam hu i aihim g Damascus kihhim
Tsh haha wabsh haichu si ton ab dahm kahchim t amjed an wehgaj
Tsh am i gei g Saul jewedo
Sh ab hema si neok ab dahm kahchim t amjed ch hab kaij Saul swohom ap hig nishoigchud 
Sh si has elid g Saul ch hab kaij Dohp wud ch ab neok 
Kush hab kaij hegai mo ab neok Dani ahni Jesus
Kup ha shoigchud hegam mo am oid g nihimdag
Ab g i wamig k am hihm k am wo i wah Damascus ch ed
T am haha wo hema mahgi mapt haschu am hab wo chum juh 
Tsh hegam mo am wehmaj ab wabsh i gewpka k pi has shai kaij ch ash hi wa kah g neoki ch wabshaba pi shai neid mas hedai ab neok
Tsh am hahawa i wami g Saul k ab chum si i nea
Tsh wabshaba pi ab hu mamsi g wuhpuij
Kumtsh am haha wabsh i wanimed k ged hu uapa Damascus ch ed
Kush waik tashkaj pi haichu shai neid ch ep pi haichu shai koa ch pi haichu ihe
Kush eda am hema d Jesus ihmdam amai ch ash hab chehgig Ananias
Tsh g Jiosh am haichu hab juh nenaj tahgio mash heg eda g Jesus am chehcheg
Sh g Ananias hab kaij Shahchu ap tatchua niJioshga 
Kush hab hahawa kaij g Jesus Am g i e nakog k am hihm heg kih wui Judas mo am kih Shelini Kahya oidch
Amai o hema dak ch e hoigeidahun ch hab chehgig Saul ch ab d kihkam Tarsus kihhim t ab
Kunt am nenaj tahgio haichu hab juh mapt am wo jiwia wui ahpi Ananias ch ab wo taht mat ep wo mamsi g wuhpuij 
Sh hab kaij g Ananias Nikownalig ihda oodham atsh mui ha shoigch g mhemajkamga am Jerusalem ch ed
Muijj o hab niahgid ab amjed
Kutsh heg hekaj ia jiwia mash uukch g apedag ab ha amjed g uugchu papal mat wo uhpam i ha ui hegam mo ab mihm 
Kush hab kaij g Jesus ab wui Am apt wo wa hih nant pi id am si i kei mat am niwehhejed wo chikp am i ahgahimk g nihimdag ha wui g Tutuligo ch am ha wui g nahnko mahs hemajkam ch kokownal
Nt ahni am wo wa chehgi ihda Saul mat has i masma wo e shoigch am niwehhejed 
Tsh wa woho am hih g Ananias heg wui kih k ab si i sha hoigeel g kihkam
Tsh ab i wahki
Tsh ab hahawa e mahtchul g Ananias Saul wui k hab kaij Ninawoj Saul am apsh neid g geechu tkownalig Jesus ab himadch wohg oidch
T heg ab nicheha mantsh ab wo i him k ab wo mtaht
Tsh ep wo mamsi g mwuhpui
Kutsh ab wo mmah g gewkdaj g Hekia Sapekam Gewkdag Neh bash kaij ch ab hahawa taht
Tsh ab ha hekaj i mamsi g wuhpuij
Tsh hahawa ep sap haichu neid k am ha hekaj i e nakog k e pahl wakon  k ep haichu hug k ab uhpam ep i gewka
Sh g Saul am heekia i tash ha wehmajkahim g Jesus ihmdam amai Damascus t am
Kush am hai chechopi g Tutuligo
Sh g Saul am ha mihshmad g ewehm oodham ab amjed g Jesus am ah ahgidch mo d Jiosh alidag
Tsh si has i el hegam mo hedai i kah k hab kaij Aha no pi d ihda mash an ha kokdahim hegam mash am oid hegai himdag Jerusalem t ab ch heg hekaj ia jiwia mat in wo i ha uihim k am uhpam wo i ha ui uugchu papal ha wui 
Tsh g Saul mihshmda am i si e gewkai
Kutsh wa wohokamch mo g Jesus d Jiosh si Kehsha
Tsh hekaj pi e nako g wehmaj oodham mat ab hu has wo ah
Sh am hu i hebai amjed tsh g Tutuligo am i e nako matsh wo mua g Saul
K eda si uhgk kolhaitas g kihhim
Kumsh si nuhkud g kihjegaj tash oidam ch schuhugam oidam
Tsh wabshaba smai g Saul mam smuamk
Tsh hegam mat ab i swohoch g Saul haichu ahga ab amjed g Jesus am dai washomi ch ed k ab i huduni chuhug ch ed g wijinakaj ab amjed mash ab hebai ge wintani kolhai t ab
Tsh amjed gam hu hahawa hih Jerusalem wui k ab chum ha shahgid i swahkim hegam Jesus ihmdam mat ab wo i ha wehmt
Sh wabshaba sehbid ch pi wohochud mas woho pi has wo ha juh  Kush oi wa am wehhejed neok g Barnabas am ha wui g Jesus chuhchai
Tsh hegam hiwigi matsh am i wahki ha shahgid
Sh am ha ahgid mash g Saul am himad ch haha wabsh neid g Jesus amai wohg ch ed ch ep kah mo ab neok
Sh am ep ha ahgid matsh has masma si sgewkam am i ha mihshmad ab amjed g Jesus amai Damascus t am
Tsh g Jesus chuhchai am hahawa swohoch
Sh am ha wehm dakahim ch wehsko oimmed ch am si sgewkam ha mihshmad g hemajkam ab amjed g Jesus Jerusalem ch ed
Kutsh hegam Tutuligo mo neneok g Greek neokikaj am i chum e nako matsh wo mua nash pi ha wehm e neowin ab amjed g Jesus
Kutsh g Jesus ihmdam am i kah ihda k am i bei Cesaria kihhim wui k am ahgid matsh gam hu wo hih ekihhim wui mash d Tarsus
Neh tsh gam hu hih
Tsh am hahawa dodolimat haichu am ha wehhejed wehsko am Judea ch Galilee ch Samaria ch ed
Kutsh mui ep ab i swohoch g haichu haahga ab amjed g Jesus k ab si has elid g Jiosh
Kush ab si ha wehmaj g Hekia Sapekam Gewkdag
Sh eda g Peter an wehsko oimmed ejewedga oidk ch am i ha chehgim hegam mash ab ihm g Jesus
Sh am hai dadha Lydda kihhim t am
Kutsh ged hu jiwia
Sh am hema kih g pi himidkam ch hab chehgig Aneus ch ab wabsh i smoik ch ash gigiik aahid ab pi shai e nako mas am wo i wami ab ewoikud amjed
Kutsh g Peter am i chehgim k hab kaij ab wui Aneus Jesus Christ at wo mdoaj
Ab g i wamig k am i holiwkad g ewahpakus 
Tsh am ha hekaj i kekiwua k am hab e juh
Kutsh muijj ab i swohoch g skehg haichu ahga ab amjed g Jesus hegam mo am kih Lydda ch Sharon kihhim t am nash pi neid matki doa ihda oodham
Sh am hema kih g uwi Joppa kihhim t am ch d e doibiakam ch chum hekid sap haichu am hab junihim ch am haichukaj i ha wehmaj g shoigkam
Sh hab chehgig ihda Tabitha mo hab d ahga Kuhwid
Kush am wabsh kia daha g Peter Lydda t am
Tsh am wabsh si mumku ihda uwi k am i muh
Tsh am i apech g chuhkugaj k am woi mash an hema kehk g kih gan hu uhgk kih dahm
K eda g Joppa pi shai mehk ab Lydda t amjed
Kumtsh am i kah amai Joppa t am mo am haichug g Peter k am gohk ha cheha g chechoj matsh am wo wohp k ab wo wai
Kutsh wa woho am wohp k am wai matsh shohtam ab wo i hih Joppa wui
Tsh am wa hekaj i e nako g Peter k gam hu ha oi
Kutsh ged hu dada
Tsh g Peter gan hu i wah mash an woo g muhki
Tsh wehsijj gan hu biha g heheejel wiikam uuwi k si shoani ch ab chehgid g wehschuga matsh wa haschu hab ha juni
Tsh gam hu wehs i ha wuwhas g Peter k am i tonwua k e hoigeidahu ab Jiosh wui k ab hahawa si neok wui g muhki ch hab kaij Tabitha ab g i wamig 
Tsh am ha hekaj i e chegito k am i nei mash am kehk g Peter k shel i dahiwua
Kutsh g Peter an i wehmt
Kutsh kekiwua
Tsh ab hahawa wehs i ha waid k ab ha chehgi mo d doakam
Tsh ihda matsh haschu has e juh am wehsko kaida Joppa t am
Tsh muijj ab i swohoch g skehg haichu ahga ab amjed g Jesus
Sh mui tashkaj am dakahim g Peter Joppa t am heg wehm mash hab chehgig Simon ch ash g hogi chikpan hab wua
