
Niwepnag mam am Rome t am d kihkam 
Am ant wo i emoohani g skehg haichu ahgaj g Jiosh ahni Paul mani d piongaj g Jesus Christ
Jiosh at ab i niwaid k am i nikei mant id wo ahgachugad
K d ihda haichu ahgaj matki g kekelibad Jiosh haichu i tashogiddam an ooha matsh wa g Jiosh ab wo i wuhshad
K ihda haichu ahgaj am ttashogid hegai mo d alidaj ch d gee tkownalig Jesus Christ
Id atsh ia mahsi jewed dahm k ab d amjedkamaj g kownalibad David
K heg hekaj tasho mo woho d hemajkam
Kutsh g Jiosh ab i wuhshad g Jesus Christ muhkig amjed am i dahm matsh e muhkid k hab masma ab tchehgidch mo d alidaj ch d hekia sapekam  Kut wa ab si i snihoigeel g Jesus Christ k am i nikei am wehhejed g Jiosh mantsh am wo i ha ahgidahi g nahnko mahs hemajkam g skehg haichu ahgaj
Kutsh muijj ab wo swohochud k ab wo swohog elidad
Ni am wa kah mamtsh hai ahpim Rome t am hemajkam ab i swohoch
Jiosh o ab si emtatchua ch ab i emwaid k am hab emjuh mamt ab i swohoch g Jesus Christ k d Jiosh hemajkamga
Kunt heg hekaj am wo haichu i emoohani
Ab o wa si semhoigeid g tohg Jiosh g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Wehsko o am e aaga mamtsh ab i swohoch g Jesus Christ
Ni heg hekaj ab si hoigeid g Jiosh
Wehs niihbdag amjed ani chikpanid g Jiosh am ahgachugch g skehg haichu ahgaj ab amjed g alidaj
K g Jiosh smahch mani chum hekid ab wui nihoigeidahun am emwehhejed
Semneidamk ani ch ab tahni g Jiosh matp hems am wo apech mant am wo i emchehgim k wo i emwehmt emwohochudadag ed mamt hekaj am wo i e gewpkai
Ab att aai wo i twehmt ab aai kahk g twohochudadag
Am g wo smahchk mani muikko am aapechud mant am wo i emchehgim
K wabshaba am haichu has e wua mani heg hekaj pi ninankog
Si ani tatchua mant am wo i emwehmt am emahgidch g Jiosh haichu ahga hab masma mani i ha wehmaj hegam mo hahasko kihdag ch hab waap pi d Tutuligo
Ab o nichehani g Jiosh mant wo ha ahgi g wehs nahnko mahs hemajkam ihda skehg haichu ahgaj chum wa hems hegam mo pi chu aamichud ch hegam mo d mischini
Ni heg hekaj ninahtokch mant am epai wo i emahgidahi ahpim mam am kih Rome t am
Wehs at wo ha doibia g Jiosh hegam mat ab wo i swohoch ihda skehg haichu ahga ab amjed g Jesus Christ
Kuni heg hekaj wabsh si sap nitahtk ch am ahgachug
Tutuligo at wehpeg ab bei eapedag mat wo e doibia k g gawul mahs hemajkam ab hahawa bei
Jiosh haichu ahga o am ttashogidch mat hedai g Jiosh am wo i apech e wehhejed
An o oohadag 
Am at wo i ha apech g Jiosh e wehhejed hegam mat ab wo i swohoch g haichu ahgaj
Kut hegam wo wai bei g pi ha huhugedam doakag
Ab o twui i e tashogid g Jiosh
K wabshaba mui hemajkam gam hu hab i juhkch ch hab junihim g pi apekam
K ihda pi apekam an kuhpahim mat wo se mai g wohokam
T g Jiosh heg hekaj skookam wo ha namkid
Tt wo chum smahchk mo has chuig g Jiosh am neidch g nahtoij no pi id am chum ttashogid mo g Jiosh wehs haichu dahm hab chuig ch wehs edgid g gewkdag chum hekid
Kut hemho wa ab wo moht g echuijig matp hedai pi wo mahchim
Neh wehs hemajkam o wa chum smahch mo an hema d Jiosh ch wabsh pi ab hu mahkch g has elidadag
Ab o sha hoigeid
K wabshaba pi ab hu i hoigeelid ch wabsh pehegi haichu chegito
K am wabsh i schuhugam g hachegitoidag
Bo e ahg mo schu aamichud ch eda pi haichu mahch
Jiosh o d pi ha huhugedam ch d si haichu
Kutt heg ab wo wai chum ihmad mo d tJioshga
K wabshaba idam im hu hab wabsh juhkch ch wabsh haichu jijoshchud ch ab ha ihm
K eda d wabsh hemajkam hanahtoi mo ha oodhamt o atp hems ha haichu doakamt
T hekaj g Jiosh am wabsh i ha dagito mat hab wo juh hegai mo haschu hab sjunimk
Kuki hab wua g suam haichu ch sta edam haichu
Uuwi o hai chum hems pi ha kuhkunt ch e wehm hab wua g sta edam haichu
K g chechoj pi ha hohont ch e wehm hab waap wua g sta edam haichu
Kut heg hekaj wo si skookam ha namkid g Jiosh
Pi o tatchua idam mas wo smahchk g Jiosh
T g Jiosh heg hekaj am wabsh i ha dagito pi kehg hachegitoidag ed
K am hab wua hegai mat haschu pi am hu hab wo chum wuad
Ab at wabsh i si ha shuhd g nahnko mahs pi apekam mo hai si pihk e elid g skaisdagkaj ch hai sta kekeidama o schu hehgamk o sha muamk o schu cheggiamk o schu iattomk o schu padhog ehelidamk o schu ahgamk
Hai o skookam has e ahg o sta kookdama o chum si e hahaschud o si i e nakog mat am baich hab wo i juh g pi apekam o pi ab hu wohog ha elid g egeegedga  o suama
Hai o pi hab wua hegai mo haschu hab kaij mat hab wo juh o pi hedai pihk elid o pi ab hu ha hoigeid no pi skehid g Jiosh
Jiosh chehanig o hab chuig mat hema hab wo masmak ch ab wo nako g skook enamkidadag
K idam am wa chum smahch ihda ch eda am hab wa masma hab e junihim ch wabsh shohhoid mo haijj am hab waap e junihim
