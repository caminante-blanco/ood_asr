
Niwepnag chum ani si tatchua mat hu wo i e doibia g niwehm oodham ch heg hekaj am nihoigeidahun Jiosh wui
Hegam o tatchua mat am wo i e apech Jiosh tahgio ch wabshaba pi ap mahch mas has masma hab wo e juh
Jiosh at am i apech matt has masma wo sapek am tahgio
K g niwehm oodham wabsh sohhodamk g apchudaj ch wabsh hejel am chum se apchudamk Â ab swohog elidch g Jiosh chehanig
K wabshaba g Jiosh am tchehgidch matt ab wabsh wo i swohoch g skehg haichu ahgaj k ab wo i hiwigi g Christ
T heg am wo i tapech am tahgio
An atki hi wa ooha g Mosesbad mash hab kaij g Jiosh 
Wehs amt wo himad g nichehanig mamt heg hekaj wo bei g pi ha huhugedam doakag
K oi wa tasho mat pi hedai wo shai e nako mas wehs wo himad
K eda in haichug g doibiadag ahga
Kush heg hekaj hab kaij g Jiosh matt ab wabsh wo i swohochud k ab wo i hiwigi
Kut am wo i tapech hejel e tahgio
An o hab chuig Jiosh oohana ed 
Pi g hab wo i e ahgi mat hedai am wo embehijidam g doibiadag dahm kahchim wui
Neh bo chuig nat pi g Jiosh alidag ia heki hu i tbehij
K an ep oohanas 
Pi g hab ep wo i e ahgi mat hedai am wo embehijidam jewed wecho
Jiosh alidag at heki hu ab i wuhsh muhkig amjed mat ab wo tmah
Bo hig woho chuig 
Pi o shai mehk g Jiosh haichu ahga ab emamjed
Chum am hekid neokchulid ch si smahch
Neh id o d ihda haichu ahga ab amjed g wohochudadag mach am ahgahim
Am g wo wohokamchud mo g Jesus d emkownalig ch ab uhpam e chegito muhkig amjed
T g Jiosh wo emdoibia
Wehsijj atsh am wo i ha apech g Jiosh hegam mat hedai ab wo i swohoch g alidaj eihbdag amjed
T wo e doibia am i wohokamchudk mo g Jesus d hakownalig
Bo chuig g Jiosh oohana 
Mat hedai ab wo swohochud k wo e doibia
Pi o ahchim wai Tutuligo hab tahg
Wehs hemajkam o d hakownalig g Jiosh ch wehsijj sbaama ab wo sha hoigeel hegam mat ab wo tahnid
Bo chuig g Jiosh oohana 
Matp hedai ab wo tai g Jiosh k wo e doibia
T wabshaba pi hedai has masma ab hu wo tai matp pi ab hu wo wohochudad
T hab waap pi hedai has masma wo kah matp pi hedai wo ha ahgidad g haichu ahgaj
Kut pi hedai wo e nako mat hejel wo i e ah mat an wo ahgachugad
Jiosh o wa ab tchehani
An o hab chuig Jiosh oohana ed 
Shoo wai si skehg hab mahs mat wo dada g skehg haichu ahgdam
Pegih ch an ahgachug g skehg haichu ahgaj g Jiosh ab amjed g si Kehshaj
T hai kah k ab i swohochud k ab wui e dagito k hai ehp pi ab hu wohoch
An atki ooha g Isaiabad matsh id hab wo e juh
K an hab chuig oohanaj ed 
Nikownalig Jiosh pi at mui ab hu wohoch g haichu tahga ahchim haichu i mtashogiddam
Neh boki kaij
K hemuch hai hab cheche mo pi wehsijj kah g hemajkam g Jiosh haichu ahga
Nt wabshaba wo emahgi mo wehsijj neid g Jiosh nahtoi
K g Jiosh oohana hab chuig 
An o wehsko e tashogid g Jiosh enahtoi ed
Tki an ooha g Mosesbad moki hab kaij g Jiosh am ha wui g Tutuligo 
Bam ha ahg g gawul mahs hemajkam mo pi d Jiosh hemajkamga ch pi haichu aamichud
Nt wabshaba ab wo ha mah g apedag
Kumt haha wo sha hehgam k wo babgat ab ha wui
Tki g Isaiabad an ooha mash sgewkam hab kaij g Jiosh 
Am ant nichehgi ha wui hegam mo pi an hu nigahg
T ab i snimai hegam mo pi nimahch
T an ep ooha g Isaiabad mo hab kaij g Jiosh ab ha amjed g Tutuligo hemajkam 
Tash oidam ani ab i chum ha waid idam hemajkam
K wabshaba pi chechkaidag ch pi ab hu niwohog elid
