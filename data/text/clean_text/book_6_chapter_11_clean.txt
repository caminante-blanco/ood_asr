
Pegih naas hab sha elidas mat gam hu sha ohhod g Jiosh g Tutuligo mat pi d haha wo hemajkamgajk
K wabshaba pi hab mahs
Ahni ani hab waap d Tuhligo
T g Jiosh pi gam hu niohhod
Benjaminbad o d si nishohshon ch heg d amjedkamaj g Abrahambad
Pi at gam hu stohhod g Jiosh
Dach chum hemajkamgaj
Heki at hu ab i ha gawulkai g tshohshon
Batsh wa masma pi gam hu ha ohhod wenog mash wa g Elijabad d doakam ch d Jiosh haichu i tashogiddam
M o hi wa woho mash wa am ha gagda g ehemajkamga Jiosh wui hab kaijch 
Nikownalig Jiosh ha at kokda g niwehm oodham g haichu i mtashogiddam k i shul g iagchulidakud
Ahni ant wai hejel in wih
K ep chum snimuamk
Sh wabshaba hab kaij g Jiosh ab wui 
Am ani wabsh kia nuhkud g wewaak mihl hemajkam
K idam ab has nielid ch pi haichu ep jioshga
Neh bash wa kaij g Jiosh
K iai idani am hab wabsh i masma
Ab at hai sthoigeel g Jiosh ahchim Tutuligo k ab i tgawulkai
Kuch ab swohochud
Pi at heg hekaj ab i tgawulkai machs haschu has i juh k wabshaba heg hekaj mo sthoigeid
Pi at d wo wohokam hoigeidadagk matp g Jiosh heg ab wo ha himch g hemajkam mo haschu has i junihim k ab wo i ha gawulkai e wui
Pegih al heekia at ab i ha gawulkai g Jiosh g niwehm oodham
T idam cheh g egahgi
Muijj at pi cheh no pi pi chechkaidag ab Jiosh wui
K hab chuig g Jiosh oohana 
Jiosh at hab ha juh mo pi haichu aamichud
K am hab wabsh i chuig id i tashkaj
Shahag wepo mo pi haichu neid ch pi haichu kah
David ash wa hab kaij ab Jiosh wui 
Hegam mat gam hu smohhod at wo hejel e shoigch am epipiast ed k wo i shulig k skookam wo e namkid 
k heg wo wa wepok mo pi haichu neid
T g hakudutadag ab wo si i wehchi
Neh bo chuig
Jiosh at am ha dagito hegam niwehm oodham mo pi ab hu kaiham
T heg hekaj am i e ahgahi g doibiadag ahga gawul mahs hemajkam ha wui
Kutp hems hai g niwehm oodham wo sha hehgam k ab haha wo kaihamad g Jiosh
Kut pi wabsh wo skehg ha hugio g Jiosh
Pi at ap chui g niwehm oodham k ab ai g gee shoigdag T heg hekaj g gee hoigeidalig ab hih nahnko mahs hemajkam ha wui
Ab o him g tash mat mui Tutuligo ab wo i e nohnogi Jiosh wui k haakia ab wo ai mo heekia hab i ha elid g Jiosh mat wo ha doibia
T g nahnko mahs hemajkam ab ep wo bei g gee hoigeidalig heg hekaj
Dani kehshaj g Jesus Christ mant wo emahgi ahpim gawul mahs hemajkam g haichu ahgaj
Kunt wo si haichuch ihda nichikpan
Tp hems g niwehm oodham wo semhehgam k haijj wo e doibia
Jiosh at ab i kuhpio g apedag am ha wehhejed g gawul mahs hemajkam mat hekid gam hu hab i ha juh g Tutuligo
T g gawul mahs hemajkam baich wo i bei g hoigeidadag mat hekid am wo i e ai g tash mat g Tutuligo ab wo i e nohnogi Jiosh wui
Kut woho ab wo i e nohnogi wui
Neh ab ach mamka g Jiosh g wehpegkamaj g haichu tgehgewa ch hab masma chehgid mo wehs d enigaj hegai tgehgewa
Pegih tshohshon ahchim Tutuligo o d wehpegkam
K d si shel mat g haamjedkam mui ab wo i e nohnogi Jiosh wui
Uhs mahmhadag o d Jiosh eniga mamtp ab wo mah g tatkaj
Tshohshon o d tatk
Ch ahchim d mahmhadgaj
Mt wabshaba wo hikkumia hegam mahmhadgaj mat pi ab hu wo bahidagt k ab wo ha namki ab hegam mat wo skehg bahidagt
Pegih t g Jiosh hab masma gam hu hab i ha juh hegam Tutuligo mo pi ab hu wohochud k ahpim emui gawul mahs hemajkam mamt ab i swohoch
Kum ab hahawa wehs apedag hegai mo haschu d i chum haapedag hegam Tutuligo mo pi ab hu wohochud
Mt pi wo e haschudad mat gam hu hab i ha juh
Jiosh at hab emjuh mamt hab haha wo masmak mam d Abrahambad amjedkam
Pi am d hashohshon ch wabsh heg wa wepo mam d mahmhadag
Mtp hems hab wo chei mat g mahmhadgaj e hikkumia mat am wo emjegel
T wabshaba hab wa e juh nat pi pi ab hu wohoch g Jiosh haichu ahga
Mt ahpim ab swohochud k hekaj ab giis shonaj ab
Mt wabshaba pi wo si e haschudad id hekaj
Gm at hu hab i ha juh g Jiosh hegam Tutuligo mo pi ab hu wohochud
Kumt ahpim gam hu hab ep wo i e juh mamtp pi ab hu wo wohochudad
Jiosh at wo si shemajimak ab emwui mamtp ab wo swohochudad ch wabshaba ab emwui wo kekiwua mamtp ab uhpam wo i e nohnogi pi apekam wui
Pegih ab g wo i oidahim ihda k an wo uukchid g Jiosh hemajimatalig
Jiosh at ab uhpam ep wo ha ui hegam Tutuligo mat ab wo i swohoch
Ab at emui ahpim gawul mahs oodham
Kum wa chum pi e nahtokch
Id o wepo masma mamt wabsh chum hebai wo ha mul g iibhonig k ab wo namki g uhs eees
Tutuligo o chum e nahtokch
T g Jiosh ab uhpam ep wo ha ui hegam mat ab wo i swohoch
Id o wepo masma mamt ab uhpam ep wo ha namki g haiibhonig am i ha mulink
Neh niwepnag hemu at haichu mahsko wua g Jiosh
Kuni id semahgidamk
Kumt wo smahchk ch hekaj pi hab wo chum ge e elidad mam si schu aamichud
Pi at chum hekid im hu hab wo i e juhkch g Tutuligo ab amjed g Jiosh
Jiosh at mahsko wua mat ab wui wo i e nohnogi am i dahm mamt ahpim gawul mahs hemajkam haakia ab wui wo i e nohnogi mo heekia hab i emelid g Jiosh
T haha wo e doibia g Tutuligo
An o oohadag mo hab kaij g Jiosh 
Ab ant wo i wuhshad g hemajkam hadoibiakam ab ha amjed g Tutuligo
T heg gam hu hab wo i juh g pi ap hachuijig
Neh bat wa masma hab wo e juh g haichu niahga ab ha wui g Tutuligo
Ahchim Tutuligo ach d chum Jiosh hemajkamga nat pi ab i ha gawulkai g tshohshon
T wabshaba muijj g niwehm oodham pi ab hu wohoch g Jiosh haichu ahga k hab masma e obgach ab wui
K g Jiosh heg hekaj tchehani matt am wo ahgachugad g skehg haichu ahgaj emwui ahpim gawul mahs hemajkam
Pi at hekid am gawul wo juh g echegitoi g Jiosh
Ahpim gawul mahs hemajkam am wa pi ab hu wohog elid g Jiosh
K wa g Jiosh pi ab hu emhoigeid
T g Tutuligo gam hu i e nohnogi ab amjed g Jiosh
T g Jiosh heg hekaj ab emmah g hoigeidadag
K wabshaba ab him g tash mat hahawa emwepo masma wo bei g Jiosh hoigeidadag g Tutuligo
Wehs hemajkam o d pi ap chuijkam am Jiosh nena ed
Kut g Jiosh wehs ha wepo wo sha hoigeel hegam mat ab wui wo i e nohnogi
Shoo wai si geej g Jiosh
K g haichu amichudadaj ch haichu mahchigaj shai si geej
Pi at hedai wo shai e nako mas hejel wo smai g hab elidaj o wehs wo samich mo has masma hab wua haichu
Neh bo chuig an Jiosh oohana ed 
Pi o hedai shai mahch g Jiosh chegitoi ch pi hedai wo e nako mas am wo haichu i shelini g Jiosh
Wehs haichu o d Jiosh eniga
Kut pi hedai wo e nako mas ab wo haichu mah
Wehs haichu at an nahto
K wehs haichu an hab chuig wehhejed
K hab mahs matt chum hekid ab wo si has elidad g Jiosh
