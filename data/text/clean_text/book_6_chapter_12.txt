
Pegih neh niwepnag si o sthoigeid g Jiosh
Tt heg hekaj wehs am wo i tdagito wui matt am wehhejed d wo dodakamk ch am hab wo junihid g tatchuij
Batt masma swohom ab has wo elidad g Jiosh
Pi g am hu ha oidch hab wo masmak hegam mo pi ab hu ihm g Jiosh ch wabshaba ab wo i e dagito Jiosh wui
T heg am gawul wo juh g emchegitoidag
T hab wehs wo i e wechijid g emdoakag
Bamt wai masma wo smahchk mo haschu d Jiosh tatchui
K heg d wai si hekia sapekam
Jiosh o ab snihoigeid ch ab nimah g gewkdag
Ni heg hekaj hab emahg wehsijj mamt pi wo chum ge e haichuchudad ch wo si smahchk mam haschu am chegito
Wehsijj amt am wo si i mamche mo hees ab i emmahkch g Jiosh g gewkdag ch haschu emtatchuid mamt am hab wo junidad am oidch g ewohochudadag
Neh no hig pi woho nahnko haichu hab wua g oodham chuhchuidag chum as d hemako g honshpadaj
Pegih tt hab wa masma nahnko haichu wo junihid mat aai d wo i twehmtadagk ahchim mach ab themakochudch g Christ wehm
Am g wo hekaj g egewkdag aai e wehhejed hab masma mo g Jiosh am apechudch mamt hab wo e juh
Hai o ab emmahkch g gewkdag mamt am wo ahgahid g haichu ahgaj
Kumt ab wo swohochudad ch wo ahgahid
Hai o d emmahkigdag mamt haichukaj wo i ha wehmtad g ewehm wohochuddam o wo haichu ha mashchamad Â o haichukaj ab wo i ha gewkemhunad
Hai o d emmahkigdag mamt ab wo haichu ha hoidad g ewehm wohochuddam
Am g sbaama hab wo wuad ch sha hoigeid
Hai o d emmahkigdag mamt d wo ha wanimeddamk
Kumt wo si chikpanad ch sgewkam am hab wo junihid
Hai o d emmahkigdag mamt wo sha hoigeid k wo i ha wehmt hegam mo e shoigchud
Pi g hab wabsh wo se junimk mam ab pihk e elid hedai i ha wui ch wabshaba si swohom ab si pihk e elid ab ha wui
Pi g hab wo junihid g pi apekam ab hedai i wui ch wabshaba g sapekam hab wo wai junihid ab ha wui
Ab g wo si ha tatchuad g ewehm wohochuddam ch ab has wo ha elidad chum as aigo pi ab hu has wo emelidad
Mt wo si chikpanad ch pi wo papadmak
Si eihbdagkaj amt ab wo ihmad g Christ ch wo chikpandad
Mt wo si shehgigk heg hekaj mo haschu g Jiosh ab emwuichud
Am g wabsh wo i sdodolimak ekudutadag ed ch chum hekid wo e hoigeidahunad
Hai o e shoigchud g twehm wohochuddam
K ab tab matt am wo i ha wahpki tkihki ed k ab wo i ha mah g i wehmta chum as d wabsh wo ge oodhamk
Ab g wo i tahni g Jiosh mat ab wabsh wo i sha hoigeel hegam mo emshoigchud
Pi g wo shai has ha ahgad
Ab g wo si ha wehm shehgigk hegam mo shehgig ch ha wehm pi ap e tahtk hegam mo pi ap e tahtk
Am g wabsh sap e wehm wo kihkad
Pi g am wo chum e haichuchudad ch ab wabsh wo ha tatchuad g shoigkam ch am hab wabsh wo junihid wabsh chum has mahs chikpan
Pi amt hab wo e elidad mam d schu aamichuddam
Am g hab wo junihid g sapekam wehs ha wui ch pi ab hu uhpam wo i nodagi g pi apekam hegam ha wui mat ab emwui hab wo juh g pi apekam
Am g wo i e nakog mamt sap e tahtk ch ab wo ha neidad g hemajkam mamtp hees wo i e nako
Pi g am wo hejel e agwuan
Jiosh at am hab wo wa emjuni
Neh bo chuig an oohanaj ed g Jiosh 
Ahni o ab niab mant emwehhejed hab wo juh g agwuidag
K hab ep chuig g oohanaj 
Mt wo gegos chum hems g eobga matp d wo bihugimkamk
Kutp d wo tonomkamk mt wo wasibi g shuhdagi
T hab masma am hejel wo i e chegito g emobga
T wo tgehg g pi apekam mattp wo hejel tagwua
Kutt wabshaba wo gehg g pi apekam mattp ab wo namkid g sapekamkaj
