
Hai atp hems am wabsh kia pi gewpkdag g emwehm wohochuddam am ewohochudadag ed
Kumt wabsh wo ha tatchuad ch pi wo neowi heg amjed mo haschu al i smahch
Neh am o wa sape matt wabsh chum haschu hugi wo koad matp wo sgewkdagk g twohochudadag
K wabshaba hai pi gewkdag ewohochudadag ed ch heg hekaj hab e elid mo haichu pi hiwgidas mat wo e koad
Kutt pi aai has wo tehel heg hekaj mach haschu i koa nat pi g Jiosh ab i tui
Pi o ab hu tab machs wo has ahgad g twehm wohochuddam
Do Jiosh pionag
Jiosh o d tahmo ch heg am wo i aappe mas sap am hab e junihim g twehm wohochuddam
T wabsh wo e nako mat sap am hab wo junihid no pi g Jiosh am i wehmaj wehs haichu k ed
Hai o hab e elid mat am wo oidad g Tutuligo hapipiast tash ch hai hab elid mo wehs tash am wabsh i e wepodag
Ab o hejel tab mattp has wo i elidad
Matp hedai ab wo si has elidad hema tash ch hab e wua mat heg eda ab wo si i ihm g Jiosh
Tp hedai wabsh chum haschu wo koad ch ab wo si has i elidad g Jiosh nat pi ab wo si i hoigeel heg hekaj haichu hugi
Kutp hedai pi wabsh chum haschu wo koad ch hab waap wo si has elidad g Jiosh nat pi ab wo chum hoigeel g Jiosh heg hekaj mo haschu i koa k ab wo si has i el
Pi ach hedai wabsh hejel twehhejed in d doakam ch wabshaba Christ wehhejed in d doakam ch wo muh mat hekid hab wo i el g Jiosh
Pegih dach Christ hemajkamga mach in d doakam ch hab waap d enigaj chum achs hems wo muh
Christ at muh k ab uhpam i wuhsh muhkig amjed mat d wo tkownaligk chum achs hems wo muh
Pegih pi att am wo chum has ahgad g twehm wohochuddam
Wehsijj att am wo i gegokiwua wui g Jiosh heg i eda lodaita tash
Neh an o oohadag mo hab kaij g Jiosh 
Wehs at ab wo i shul g hemajkam niwui k ab wo niihm mani d Jiosh
Wehsijj att hemho wa heheejel am wo i kekiwua baich matt wo ah g hejel hab tjuni
Pegih mt hig wo haasa aai has e ahgad
Id amt am hab wo elidad mamt pi am hu wabsh has wo e wuad
T hekaj pi wo heki hih g emwehm wohochuddam o am wo gei pi apekam ch ed
Ab ach swohochud g tkownalig Jesus ch hekaj chum smahch mo wehs g haichu hugi hiwgidas matt wo huh
Tp wabshaba hema hab wo elidad mo pi hiwgidas pegih k pi ape mas an wo bei
Kutp hems wo heki him k pi wo e doibia matp hema an wo hekaj hegai mo haschu hab elid mo pi hiwgidas
Pi ach tatchua g twehm wohochuddam mattp wo heki himch
T eda g Christ wehhejed muh chum sdoibiamk
Pi g am hu haichu has wo juhni mamt heg hekaj wo has emahgad chum ams hems hab elid mo d sapekam
Pi o d si haichu machs haschukaj wo tgegosidad
K wabshaba id d si haichu matt am hab wo junihid g sapekam ch ab aai twui wo si sap ttahtkk ch wo si shehgigk mat g Hekia Sapekam Gewkdag am i tapech Jiosh wui
Pegih tt hab wa masma am hab wo tjunihid am wehhejed g Christ
T g Jiosh ab wo si shohhoi ihda
T g hemajkam pi haichu wo cheh mas ab wo tabch
Tt heg wui am wo i tnako matt haschukaj ab aai wo i tgewkemhunad ch ab aai twui wo sap ttahtkk
Do Jiosh doibiakam g twehm wohochuddam
Pegih pi g haichu hab wo juhni mas hekaj wo heki hihi
Wehs haichu hugi o hiwgidas
K wabshaba pi ape machs wo koad matt haschukaj wo ha heki hihimch g twehm wohochuddam
Kutt heg hekaj wabsh wo dagito hegai mattp haschukaj wo heki himch g twehm wohochuddam
Chuhkug attp hems wo dagito o g nawait o wabsh chum haschu
Am att wabsh wo hejel nuhkudad mach haschu i swohochud id amjed ch heg wai Jiosh ab wo ahgi
Tt wo shehgigk mattp hab wo junihid hegai mach haschu i smahch mo sape
T hab pi wo heki hih g twehm wohochuddam
Pi g am hu hab wo juhni hegai mam haschu pi mahch mas d sapekam k hab pi ab hu wo e chuijigch heg hekaj
