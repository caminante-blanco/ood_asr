
Pi att wabsh hejel am wo tchegitod ahchim mach ab wabsh sap swohochud g Jiosh ch wabshaba ep wo ha chegitod hegam mo pi am hu i si samichud mo haichu sape
Kut heg hekaj ab wo i e gewkemhunad ch baich wo i sap samich mo haschu sape
Am o tchehgidch g Christ matt pi wabsh hejel wo tchegitok no pi pi wabsh hejel am hu e chegito mo wa in oimmed
An at ooha g kelibad Jiosh haichu i tashogiddam 
Jiosh si Kehsha at ab wo nako g has eahgadag ab ha amjed hegam mo ab wui gegok g Jiosh
Kut wa woho hab e juh
Wehs o d tmashchamadag mat haschu an ooha g kekelibad Jiosh haichu i tashogiddam
Kutt heg ab ab wo i tgewkemhunad ch hab sap ttahtkk ch wo nenidad matt ab wo bei g tapedag ab amjed g Jiosh
Do Jiosh mo ab i tgewkemhun matt sap ttahtkk ch wo nenida g tapedag
Kuni ab tahni mat hab wo emjuh mamt am oidch hab wo e junihid g tkownalig Jesus Christ k ch wehs e wehm ab wo ihmad g ohgaj Jiosh ch hab sap wo e tahtkkad ab aai e wui
Sap o ab tneid g Christ
Kutt ahchim hab wa masma ab aai sap wo tneidad ch hab ab wo has elidad g Jiosh
Chum o hekid am hab junihim g Jiosh mo has i kaij
T heg hekaj ia jiwia g Christ mat am hab wo tjuni ahchim Tutuligo hegai moki haschu g Jiosh ab ha ahgid g tshohshonbad
Kumt heg hekaj ab ep wo ihm g Jiosh ahpim gawul mahs hemajkam mat ab hab waap sem hoigeel
Neh bo chuig an Jiosh oohana ed mo hema hab kaij am Jiosh wui 
Ab ant wo mhoigeidad am ha shahgid g gawul mahs hemajkam ch ab wo si need ch ab wo mihmad ha wehm
K an hab ep chuig 
Ahpim amt ep wo shehgigk gawul mahs hemajkam twehm ahchim Tutuligo
K an hab ep chuig 
Ab g wo ihmad g Jiosh wehsijj ahpim gawul mahs hemajkam ch wo si hehgchulidad
K an hab ep chuig mo hab kaij g Isaiabad 
Ab at hema wo i wuhshani k wehs d wo hakownaligk g nahnko mahs hemajkam
T hegam ab wo i swohoch
Id at d wo amjedkamajk hegai mash d tkokownaligbad hashohshon ch hab chehgig Jesse
Jiosh at hab emjuh mamt wabsh wo nenidad matp haschu am hab wo i emjuni
Kuni ab tahni mat ab wo i gewkai g emwohochudadag mamt hekaj wo si shehgigk ch wo si sap e tahtkk ab wui
Bamt masma baich i sap wo nenidad g eapedag
T g Hekia Sapekam Gewkdag ab baich wo i emmah g wohochudadag
Niwepnag smahch ani mamtp hu hi wa i sap am hab e junihim ch mui haichu smahch mamt sap aai wo e mashcha
Ni wabshaba id eda oohana si sgewkam haichu am emahgid mant am wo i emchegitoich
Jiosh at ab has nielid k am i nikei  mant d wo piongajk g Jesus Christ emwehhejed ahpim gawul mahs hemajkam
Am ani wehsko ahgachug g skehg haichu ahgaj g Jiosh am ha wui g gawul mahs hemajkam
K heg hekaj ha apechudahim g Hekia Sapekam Gewkdag
K ab ihm g Jiosh idam
Kuni si sap nitahtk ch chikpanid g Jiosh ahgachugch g haichu ahgaj ab amjed g Jesus Christ
Heg at am hab ha juh g gawul mahs hemajkam mat ab swohog el g Jiosh heg hekaj mani has i kaij ch has niwua
Kuni heg wai semahgidamk mat heg has e juh
Hekia Sapekam Gewkdag o ab nimahkch hegai gewkdag mani hekaj hab wua g shasig haichu
K id am wohokamchud g haichu ahgaj g Jiosh
Kunt am i ahgahi Jerusalem t amjed wehs jejewed ha oidch gam hu Illyricum Albania jewed hugkam
Chum ani hekid hab nielid mant am wo i ahgahi ihda skehg haichu ahga mo hebai pi koi shai kah g hemajkam ab amjed g Christ k hab si wechij am wo i shonwuich
Neh bo d ahga ihda Jiosh oohana mo hab chuig 
T wo wa kah k wo samich hegam mat koi shai kah ab amjed hegai mat wo ha doibia
Neh muikko o nishohbidch ihda chikpan nant pi pi koi nahto
Nt hab pi koi i emchehgim
K wabshaba hemu pi am hu ha wiis manis am hu wo ahgachugad g Jiosh haichu ahga am ha oidch idam jejewed
Mui aahidag ani am chum semchehgimelimk  ch antp hui haha wo ninako hemuch am himadch Spain jewed wui nani pi am shimimk
Smahch ani hi wa mamt am wo i niwehmt mant am wo him k am hees wo i emneidchkahim ch sap wo nitahtkk
Nt wabshaba wehpeg gam hu wo hih Jerusalem wui k am haichukaj wo i ha wehmt g twehm wohochuddam amai
Si ash e shoigchud g twehm wohochuddam Jerusalem t am
T hegam twehm wohochuddam mo am kih Macedonia ch Greece jejewed ch ed hab i e ah mat wo i hemapai g lial k hekaj wo i ha wehmt
Sape o mat am aigo wo i ha wehmt nat pi ab ha amjed i hih g skehg haichu ahgaj g Jiosh
Neh am ant ha wehm wo hih hegam mat am wo i ui g hamahkigdag Jerusalem t am
Heg i dahm ant am haha wo i emchehgim am himadch mant gam hu wo hih Spain wui
Smahch ani matt ab aai wo si sthoigeel mant am wo jiwia emwui
Dam niwehm wohochuddam g tkownalig Jesus Christ
K g Hekia Sapekam Gewkdag ab emmahkch g gewkdag mamt wo si pihk e elidad ha hekaj g ewehm wohochuddam
Kuni heg hekaj ab emtahni mamt ab wo si e shoigch Jiosh wui  k ab wo tai mat wo si ninuhkudad
T hab pi has wo nijuh hegam mo pi ab hu wohochud g Christ amai Judea ch ed
Ab g ep wo tahni g Jiosh mat am hab wo ha juh g twehm wohochuddam mat ab wabsh sap wo ui g tmahkigdag
Nt heg hekaj si sap nitahtk k am wo i emchehgim matp hab wo elidad g Jiosh
Jiosh o ab tmahkch g sap tahhadkam
Ni ab tahni mat ab baich wo i emwehmt
