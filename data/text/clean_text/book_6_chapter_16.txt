
Am atsh wo i emchehgim ihda twehm wohochuddam mo hab chehgig Phebe ch am i ha wehmt g twehm wohochuddam Cenchrea kihhim t am
Mt sap ab wo i nei am wehhejed g tkownalig Jesus
Ab o d twuikam matt ab wo i ha wahpki hegam mo an oiopod ch chikpan g Jiosh haichu ahga
Gee haichu o am hab junihim ihda Phebe mui twehhejed
Kumt am wo i wehmt heg hekaj mat haschu wo i tatchua
Am g wo ha ahgid g nimachiga amai mat ab wo i snihoigeel
Kah ani mash am dadha g Priscilla ch Aquila
Idam o wa am niwehm chikpanahim  ch chum alo e koij niwehhejed
Kuni ab si sha hoigeid
K hegam gawul mahs hemajkam mo ab niab kah g Jiosh haichu ahga hab waap ab sha hoigeid mat nidoibia
Kah ani mash am hai e hehemapad ch e mihshmad hakih am idam Priscilla ch Aquila
Kumt am wo ha ahgi mat ab wo i snihoigeel
Am g ep wo ahgid g ninawoj Epanetus mat ab wo i snihoigeel
Heg o wud mat si wehpeg ab i swohoch g skehg haichu ahgaj g Jiosh amai Asia jewed ch ed
Sh am si i emwehmt g nimachiga Mary
Kumt am wo ahgi mat ab wo i snihoigeel
Sh g nihajuni Andronicus ch Junia am ep emwehmaj
Idam at wa wehpeg ab i swohoch g skehg haichu ahgaj g Jiosh
Nt ab hahawa i swohoch
Sap o ahgachug g Jiosh haichu ahga mo heg hekaj ab gawulkdas
Kum wa hab waap ha kuhpchkahim
Am g wo ha ahgid mat ab wo i snihoigeel
Kush g Ampliatas am ep dak ch d si ninawoj am Christ himdag ed
Sh am ep emwehmaj hegai Urbanus mo wa am niwehm ahgachug g Jiosh haichu ahga
Sh g Stacas am ep emwehmaj ch d si ninawoj
Sh g Apelles am ep emwehmaj ch hab waap e chehgidch mo am hab waap haichu hab junihim wehhejed g Christ
Sh g Herodion am ep emwehmaj ch d nihajuni
Idam g wo ha ahgid mat ab wo i snihoigeel
Am g wo ha ahgid hegam Aristobulus ch hegam Narcissus mat ab wo i snihoigeel
Sh am ep emwehmaj g Tripina ch Triposa ch am chikpan g Jiosh haichu ahga
Sh g Persis am ep si chikpan
Sh g Rufus g si gee chikpan am hab waap junihim
Rufus jee o hab masma ab nineid mani d madaj
Kumt wehs am wo ha ahgi idam mat ab wo snihoigeel
Sh am e wehm ab ihm g Jiosh hegam Asincritas ch Plegon ch Hermes ch Patrobas ch Hermas ch hai ehp
Kumt am wo ha ahgi mat ab wo i snihoigeel
Sh am e wehm ab ihm g Jiosh hegam Philologas ch Julia ch hegam Nerias g euwiga wehm ch Olimpas ch hai ehp
Kumt am wo ha ahgi mat ab wo i snihoigeel
Ab g wo e chehgid mam aai se hoigeelid
Wehsijj hegam mo an aai e nanmek ch ab ihm g Jesus Christ o ab semhoigeid
Neh am ant haichu wo emahgi niwepnag
An o hai oiopod ch am gawul junihim g Jiosh haichu ahga ch am haichu hab ahg mat hekaj wo e kudu g twehm wohochuddam k ab e wui wo gegokiwua
Kumt wo si se nenoidk ab ha amjed k pi ab hu wo i ha miabi
Idam o wabsh hejel e wehhejed hab wua g pi ap etatchui ch pi ab hu chikpanid g tkownalig Jesus Christ
Ho o iattogid hegam mo pi ap mahch g wohokam wabsh si skehg neneokch ch sap has ha ahg
Kumsh eda ahpim ab si swohog elid g skehg haichu ahga ab amjed g Christ
Kuni heg hekaj ab si shehgig emhekaj ch am semahgidamk mamt wo sap smahchk g sapekam ch pi wo mahchk g pi apekam
Jiosh o ab tmahkch g sap tahhadkam ch shohtam wo emmah g gewkdag mamt wo gewito g Jiawul
Ab ani tahni g tkownalig Jesus mat wo emwehmajk ch baich ab wo i emmah g hoigeidadag
Ia o niwehm chikpan g Timothy ch hab kaij mamtsh ab wo i shoigeel
K idam ab semhoigeid niwehm oodham mo hab chechgig Lucius ch Jason ch Sosipater
Ia o niwehhejed emoohanid ihda g Tershus ch hab ep kaij mamtsh ab wo i shoigeel
Ia ani da kihj am g Gaius
K id ab ep semhoigeid
Ia kihj am o e nanmek g Christ wohochuddam
Hegai mo d lial nuhkuddam am wehhejed g kownal id eda kihhim o hab chehgig Erastus ch ab swohochud g Jiosh ch hab waap am emhoigeelid
K g Quartus hab waap am emhoigeelid
  Neh ab at wo wa baich i semhoigeel g tkownalig Jesus Christ 
Nt am haha wo i emdagito Jiosh wui
Heg at wo e nako mat wo i emgewpkai
Mt hahawa swihnam ab wo swohochudad g Jiosh haichu ahga
Heg ani hekaj ahgachug ihda skehg haichu ahgaj ab amjed g Jesus Christ
Kekelibad Jiosh haichu i tashogiddam at wa heki hu an ooha ihda skehg haichu ahgaj ab amjed g Jesus Christ
T g Jiosh hemu mahsko wua mo has d ahga k am tashogi mat am wo e ahgahid wehs ha wui g nahnko mahs hemajkam matp hems ab wo i swohochud k ab wo swohog i el
Pi o hebai ha hug g Jiosh  ch wehs haichu smahch ch ab i e maskogid am gahi wuhshanim g Jesus Christ
Kutt heg gahi wuhshanim ab wo si ihmad g Jiosh ch ab wo si has elidad chum hekid
Neh id ant am wo wai emoohani
