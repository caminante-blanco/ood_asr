
Naams haijj ahpim hab kaij Hah shoo wai si pi ap d hehemajkam hegam map am ha aaga k ch hemho wa wo bei g skook enamkidadag ch amtp eda hems hab waap junihim ihda
Neh m wabsh hejel eneokikaj ab e mohtoid g skook enamkidadag
Smahch ach mo d wabsh i si shel mat wo ha lodai g Jiosh hegam mo hab wua hegai mani am emahgid
Kumt ahpim hemho wa hab waap wo bei g skook enamkidadag mamtp am hab wo junihid ihda
Idani o wabsh ab si stbahbgi g Jiosh ch shemajim ab tnenida no pi tatchua matt gam hu wo sohhod g pi ap tchegitoi
K wabshaba muijj pi ab hu kaimk g Jiosh ch pi shai pihk e elid hekaj
Idam o baich i gee ab e mohtoidahim hegai skook namkidadag mat wo nam gee lodaita tash ch ed
Heg at i tash ed wo tnamkid g Jiosh heg hekaj mach haschu hab i junihim
Heg att wo cheh mach haschu i gahg
Am g hab wo junihid g sapekam ch wo e gahgidad g Jiosh apechuda
T g Jiosh am wo i emwahpki ekihdag ed mamt chum hekid an wo wehmajk
Mui hemajkam o wabsh hejel e tatchua ch hab junihim g pi apekam
T idam g Jiosh ab wo ha mah g skook hanamkidadag
Kut ab wo tahtkkad g shoigdag ch skook wahm g Tutuligo matp pi hab hu wo kaiha hegai mo haschu tnuhkudachud g Jiosh
T g Jiosh ab wo si thaichuch ahchim mach hab junihim g sapekam k ab wo tmah g has elidadag ch sap tahhadkam
Ahchim Tutuligo att wehpeg bei ihda sapekam
Mt wabshaba ahpim gawul mahs hemajkam ab hahawa bei
Jiosh o wehs twepo ab tneid ch wehs twepo stdoibiamk
Gawul mahs hemajkam o pi hekaj g Moses chehanig ch wabshaba smahch mo haschu d sapekam ch wo e lodai heg hekaj mo pi hab junihim g sapekam
K g Tutuligo smahch heg hekaj chehanig mo haschu d sapekam ch heg hekaj hab waap wo e lodai mo pi am hu hab junihim
Pi at hedai wo i ha apech g Jiosh heg wabsh hekaj mo kah g chehanig k washaba heg hekaj mat heg am hab wo junihid
Heki o hu pi edgid g Jiosh chehanig g gawul mahs hemajkam ch eda smahch mo haschu d sapekam
K g hamahchig d hachehanig
K g hamahchig d hachehanig
K am wa tasho mo wa hab chuig no pi e kudut mo hekid hab wua g pi apekam ch sap e tahtk mo hekid hab wua g sapekam
Kut hab waap wo e juh heg eda tash mat kei g Jiosh mat g Jesus Christ wo ha lodai g hachuijigkaj chum hems g pi ap hachegitoidag
Neh bo chuig ihda skehg haichu ahgaj g Jiosh mani ahgachug
Muijj g niwehm Tutuligo o hab e elid mo sap smahch g Jiosh tatchui ch am hab junihim g sapekam no pi edgid g chehanigaj
Bo e elid mo d ha wanimeddam ch ab ha mahkch g tonlig hegam mo pi edgid g Jiosh chehanig
Bo e elid mo wehs ab uukch g amichudadag ch wohokam no pi ab uukch hegai chehanig
Chum o wa ha mashcham g pi haichu mahchim ch aal  k ch eda pi hejel am hu hab wua g emashchama
Haijj o ha mihshmad mat pi hedai haichu wo ha ehsidad  ch pi wo ha wehm woiwua hegai mo pi d hawehm kihhim ch eda hejel hab masma hab e wua
Si o pi hohhoid mat ab wo ihmad g hemajkam nahtoi k ch eda wo ha ehs mo haschu an hab chuig hacheopi ed
Ab o chum si e hahaichuchud mo edgid g Jiosh chehanig ch eda muikko pi am hu hab junihim ch ab mamka g Jiosh g si edadag
An o hab chuig Jiosh oohana ed 
Gawul mahs hemajkam o skookam has ahg g Jiosh ha hekaj g Tutuligo
Do si haichu g pahl hikuchka emwehhejed mamtp ab wo wohog elidad g chehanig
Mtp wabshaba pi ab hu wo wohog elidad k pi has d shai ahga g pahl hikuchka
Matp hema ab wo sha wohog elidad g Jiosh chehanig t g Jiosh hab masma ab wo neidad mo pahl hikuchkas chum as pi d Tuhligo ch pi woho hikuchkas
Gawul mahs hemajkam o pi pahl hikuchkas ch eda hai hab e junihim mo hab masma hab chuig g chehanig
Kut heg hekaj ab wo e chuijigch g Tutuligo no pi edgid g chehanig ch eda melichkwuhim
Pi o d Jiosh hemajkamga hegam mat wabsh gawul juh g echuhkug g pahl hikuchkakaj
Hegam o hi d Jiosh hemajkamga mat gawul juh g eihbdag
Kut pi wo e nako mas g chehanigkaj hab wo juh ihda
Hekia Sapekam Gewkdag at hemho wo wa gawul juh g tihbdag
Tp hems ab wo emhehgchul g hemajkam mamt gawul wo juh g echuhkug
T wabshaba g Jiosh ab wo emhehgchul mat gawul wo e juh g emihbdag
