
Pegih mtp hems a haijj hab wo chei Pi oki haichu d shai haapedag g Tutuligo ha dahm g gawul mahs hemajkam  Nt wabshaba wo emahgi mo mui haichu d tapedag
Hema o d ihda mat g Jiosh ab thiwigi g haichu eahga matt wo ha ahgi g nahnko mahs hemajkam
K hi wa chum woho mo haijj g niwehm oodham pi ab hu wohog elid g haichu ahgaj
T wabshaba g Jiosh woho am hab wo juh hegai mo has i kaij
Chum o hekid ahg g wohokam chum as wehs hemajkam g iattogi hab wua
Neh bo chuig an Jiosh oohana ed 
Jiosh haichu ahga o d hekia wohokam chum as haijj hab kaij mo pi woho
Haijj o hab kaij M o wa sape matt hab wo junihid g pi apekam no pi heg hekaj tasho am chehgid mo g Jiosh hab wua g sapekam
T heg hekaj pi ap hab wo e juh g Jiosh matp skookam wo tnamkid heg hekaj
Neh bo kaij
Nt wabshaba wo emahgi mo ahg g iattogi
Jiosh o chum hekid hab wua g sapekam
Pi at has masma wo e nako mat wo tlodai matp d wo pi apekamk
K hab kaij idam Tiattogi o am tashogid mo g Jiosh chum hekid ahg wohokam
Kuch heg hekaj am chehgid mo hees i geej g Jiosh haichu k ed
Pegih k haschu ahgch hab kaij g Jiosh machs d pi ap chuijkam ch wo bei g skook namkidadag
Haijj o an ha iattogid manish hab kaij matt am hab wo junihid g pi apekam ch hab masma wo tashogi g sapekam
T wabshaba g Jiosh wo skookam ha namkid heg hekaj
Neh pi o shai baich i sape g Tutuligo mo g gawul mahs hemajkam
Wehsijj ach wa ab mohtois g pi apekam
K id an tuukch
Kutt pi hedai wo shai tnako machs pi hab wo junihid g pi apekam
An o hab chuig Jiosh oohana ed 
Pi o hedai oodham d shai sapekam 
ch pi hedai amichud mo haschu d sapekam ch pi hedai mahchimk g Jiosh
Wehsijj at i e mehkod ab amjed g Jiosh k am hab junihim g pi apekam
Pi o hedai hab shai wua g sapekam
Pi hedai
Skookam o neneok hab masma mo semmuamk ch g iattogi hab kaij
Pi kehg haneoki o hab masma i wuhshani mo g hialwui ab kooi amjed
E o nahtokch mat skookam wo emjuh k wo emmua
Chum o hebai gantan g shoigdag ch padchud g shahehgig
Pi o hekid shai sap e tahtk
ch pi hekid ab has elid g Jiosh
Jiosh at ab baich wo i ha chuijigch hegam mo edgid g chehanigaj ch pi am hu heg oidch hab e junihim
K hekaj hab mahs mo g Jiosh wehs ab ha abchud g hemajkam
Pi at hedai wo e nako mas wehs am hab wo junihid g Jiosh chehanig ch hekaj wo i e apech am Jiosh tahgio
Chehanigaj at am wo i ttashogi mach haschu pi apekam hab wua
Iai idani at am i tashogi g Jiosh mat has masma wo i ha apech g hemajkam am e tahgio
Chehanig at pi wo shai tapechud k wabshaba heg wohokamchud mat has masma g Jiosh wo i tapech
K g kekelibad Jiosh haichu i tashogiddam id hab waap wohokamchud
Jiosh at am wo i ha apech hegam matp hedai ab wo i swohoch g haichu ahgaj k ab wo hiwgad g Jesus Christ chum as has mahs d wo hemajkamk
Wehs hemajkam at hab juh g pi apekam k pi am hu ais g Jiosh hab elida
K wabshaba g Jiosh ab i sthoigeid
T g alidaj Jesus Christ ab moht g skook tnamkidadag am twehhejed
T hekaj ab i tapech g Jiosh e wui
Jiosh at am i apech mat g alidaj wo e muhkid am twehhejed k hekaj gam hu hab wo i juh g pi ap tchuijig mattp hedai ab wo i swohoch
Ab o wabsh sha hoigeid hegam heki hu hemajkam mo ab swohochud ch pi chegima g hachuijig  nat pi g alidaj wo e muhkid am wehs twehhejed
Bo wa masma am tchehgidch g Jiosh mo chum hekid hab wua g sapekam ch wo e nako mat am wo i ha apech g pi ap chuijkam mat hekid ab wo bei g Jesus nat pi heg ab moht g skook tnamkidadag
Neh k pi haichu d shai hegai machs hekaj wo chum si thaschudad
Pi att wo shai tnako machs wo i tapech am Jiosh tahgio am hab junihidch g sapekam
Jiosh at am wo i tapech e wui matt hekid ab wo i swohoch g haichu ahgaj
Pi o hegam d wai haJioshga mat ab ha mah g chehanig ch wabshaba wehs hemajkam d haJioshga
Ab o ha wehnad ch wepo masma ab ha neid g Tutuligo ch hegam mo pi d Tutuligo
Wehsijj at hab wai masma wo i e apech am Jiosh tahgio mat ab wo i swohoch g haichu ahgaj ab amjed g Jesus
Id o pi hab d ahga machs im hu hab i juh g Jiosh chehanig matt hekid ab i swohoch
Twohochudadag o am i tgewpkad matt am hab wo junihid g tatchuij mo hab wa chum d ahga g chehanigaj
