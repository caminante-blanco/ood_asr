
Am ant wo i wuhshad g Abrahambad mant am wo i emtashogi ihda mani wa emahgid
Ihda Abrahambad ash d tshohshon ahchim Tutuligo  ch ab i swohoch g Jiosh
Tsh g Jiosh heg hekaj am i apech e tahgio
Pi atsh wa hejel am i e apech heg hekaj mas hab junihim g sapekam
K heg hekaj wa pi am hu haichu d shai hegai matsh wa heg hekaj wo chum si e haschudad g Abrahambad
An o hab chuig Jiosh oohana ed 
Abrahambad at ab i swohoch g Jiosh
T g Jiosh heg hekaj am i apech e tahgio
Neh do emnamkidadag hegai mamt wo ha gehg chikpank
K wabshaba d emmahkigdag hegai mamtp ab wo bei ab swohochudk hegai mo ab emmakiog
K g Jiosh hab kaij mat am wo i ha apech e tahgio k gam hu hab wo i juh g pi ap hachuijig hegam mat ab wo i swohoch
Id o d Jiosh mahkigdag
K id hab ahg g Davidbad ch hab kaij mo sap e tahtk hegam mat ab wo i swohoch g Jiosh nat pi am wo i ha apech e tahgio
K hab masma an oohadag 
Shoo wai sap e tahtk hegam mat hedam g Jiosh gam hu hab i juh g pi ap hachuijig k pi ab hu wo ha mohtoi
David o pi hegam hab wai ha ahg mo pahl hikuchkas ch wabshaba hegam hab ep ha ahg mo pi pahl hikuchkas
Heki ani hu ahg matsh g Abrahambad ab i swohoch g Jiosh
Sh g Jiosh heg hekaj hab kaij mo d sapekam
Id at hab e juh mat koi e pahl hikuch g Abrahambad
Ab ash wa swohochud g Jiosh
Sh g Jiosh heg hekaj hab kaij mo d sapekam
T heg i dahm am hahawa e pahl hikuch mat hab masma am wo wohokamch g ewohochudadag mat heg hekaj am i apech g Jiosh
T g Jiosh hab masma wehs am wo i ha apech hegam mat hab waap ab wo i swohoch chum hems hegam mo pi pahl hikuchkas
Heg o wa wepo mach ahchim Jiosh wohochuddam woho d Abrahambad amjedkam nach pi hab masma apedag
Hemho wa att ab wo swohochudad ch ab wo hiwgad hab masma mash wa g Abrahambad
Jiosh ah am ha ahgid g Abrahambad ch amjedkamaj matsh am wo i ha apech e tahgio k wehs ab wo ha mah g jewed kahchki matp ab wo i swohoch
Kut pi haichu wehhejed wo skehgajk g hawohochudadag matp id hab wo sha ha juni g Jiosh hegam mo pi ab hu wohochud ch am hab wabsh junihim hegai mo an oohanas chehanig ed
T g Jiosh d wo siattomkamk matp am hab wo sha ha juni
Pi att ab hu wo shai i tapech g chehanigkaj k wabshaba heg hekaj ab wo tabch g tchuijig matt ab wo bei g skook tnamkidadag
T hegam mo pi edgid pi heg hekaj ab hu wo e abch
Pi at ahchim am wai i tapech g Jiosh mach wa an uukch g heki hu chehanigaj
Ahpim at am ep i emapech mamt hab waap ab i swohoch g haichu ahgaj
Batt masma am oidk hab tjuh g Abrahambad k ab hiwig g Jiosh hemajimatalig
Id o heg wa wepo mo g Abrahambad d tohg
K g Jiosh heg hekaj am tchehgidch mat has wo chum masmak
Bo masma an oohadag mash g Jiosh am ahgid g Abrahambad 
Bant mjuh mapt d wo hashohshonk g mui nahnko mahs hemajkam
Id at woho hab e juh
K d wohokam hegai Jiosh neoki mat g Abrahambad ab i swohoch
Jiosh oki e nakog mat ab wo i wuhshad g muhki ab muhkig amjed k am wo nahto haichu hab wabsh cheek mat am hab wo e juh
Abrahambad ash wa ab swohochud mat g Jiosh ab wo ha mah g ali mat eda kekelit chum as pi mahch mas has masma hab wo juh
Tsh heg hekaj hab juh g Jiosh mo d hashohshon g mui nahnko mahs hemajkam
Bo masma an hab chuig Jiosh oohana ed mo g Jiosh hab kaij 
G i ha neid g huhuu
Haakia at d wo k g mamjedkam
Neh boki kaij
Tsh pi shai gawul juh g ewohochudadag g Abrahambad chum as hems aihim g siant ahidag
Kush g Sarabad pi ha mamdat
Abrahambad ash ab si ihm g Jiosh nash pi ab si swohochud mat wo e nakog k woho am hab wo juh hegai mo haschu am ahgid
Heg atsh hekaj am i apech g Jiosh e tahgio k gam hu hab i juh g chuijigaj
K pi heg wai wehhejed an oohanas hegai  ch wabshaba ahchim ep twehhejed
Jiosh atsh gam hu hab ep wo i juh g tchuijig ahchim matt hab waap ab i swohoch
Heg atsh hekaj am i kei g tkownalig Jesus mat wo e muhkid g tchuijig wehhejed k ab ep wo i wuhsh muhkig amjed
Kutt am i tapech Jiosh tahgio ab i swohochudk ihda
