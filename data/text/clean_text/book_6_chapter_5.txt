
Am at i tapech g Jiosh e tahgio ahchim matt ab i swohoch g haichu ahgaj ab amjed g tkownalig Jesus Christ
Kuch heg hekaj ab wui si sap ttahtk
Shoo wai si shemajima a twui
Kuch si shehgig ch ab nenida mat ab wo i twahpki ekihdag ed k ab wo si thaichuch
Chum as haichu tkudut ch eda si shehgig nach pi smahch mo g tkudutadag hab twua matt wo schu nakogad
T g Jiosh sap wo i tel mach schu nakog
Kutt id hekaj am wo i tgewpkai heg wui mach ab nenida
Ab at i tmah g Jiosh g Hekia Sapekam Gewkdag
K heg ab tmahtchulid mo si pihk e elid g Jiosh ab twui
Ch hekaj smahch mat woho am wo i twahpki g Jiosh ekihdag ed
Dach wa pi ap chuijkam ch pi ha gewkdag machs hab wo juh haichu matt hekaj am wo i tapech
T wabshaba g Jiosh am i apech mat g alidaj e muhkid am twehhejed
Pi o hedai e muhkidamk hema wehhejed
Tp hems hema hi wo wa e muhkid hema wehhejed mo d si oodham
Kuch eda d wa chum pi ap chuijkam
T g Jiosh am tchehgi mo hees ab si i ttatchua am i apechudk mat g alidaj am twehhejed muh k gam hu hab i juh g pi ap tchuijig
Kuch hab smahch mat hahawa pi heg hekaj ab hu wo tnamkid
Heki ach hu pi ab hu hajunima g Jiosh
T g alidaj muh am twehhejed mat hab wo tjuh matt ab haha wo hajunit g Jiosh
Pegih ch baich ab i apedag am Christ doibiatalig ed no pi d doakam ab muhkig amjed ch wo e nako mat wo i twehmtad
Kuch si shehgig mat g tkownalig Jesus Christ gam hu hab i juh g pi ap tchuijig k am i tapech mach ab hahawa si shajunima g Jiosh
Ab atsh haichu cheha g Jiosh hegai mo d wehpeg oodham ch hab chehgig Adam
Tsh heg mulin k hab i shonwuich g pi apekam jewed dahm
Tsh hekaj am i shonwua muhkig
Tsh g Jiosh pi hab ep juh g chehanig am hugkam matsh an i wuhsh g Mosesbad
Sh eda wehsijj hab wua g pi apekam
Kush heg hekaj g muhkig wehsijj ab ha aahe chum as pi mulin g chehanig hab masma matsh wa g Adambad
Jiosh oki am haichu tchehgidch ab amjed g Christ id hekaj Adambad
Wehsijj atsh ab haichu i wahpki am wehs ha wehhejed g hemajkam
K wabshaba gawul mams hegai mat ab i wahpki
Do muhkig hegai matsh g Adambad ab i wahki wehs ha wehhejed g hemajkam
K wabshaba d Jiosh hemajimatalig hegai matsh g Jesus Christ ab i wahki wehs twehhejed
K d al hemako hegai chuijig mat hekaj am i wah g skook namkidadag
K wabshaba muij g pi ap tchuijig
K eda g Jiosh wehs gam hu hab i junihog am twehhejed
Ab o d twuikam hegai skook namkidadag nach pi ab d Adambad amjedkam
K wabshaba d Jiosh mahkig ihda mat hab tjuni gm hu hab i juhk g pi ap tchuijig
Muhkig at ab wehsijj tmaish heg hekaj
Adambad pi ap chuijig
K wabshaba g Jiosh si shemajim ab tmakiog g hoigeidadag
Kutt am aigo dahm i chehchsh g muhkig ahchim matt ab bei
Ab o tmahkch g apedag am gahi wuhshanim g Christ matt sap wo himad g tdoakag id dahm jewed
Pegih id ani emahgid mat g Adambad ab i wahki g skook namkidadag am wehs twehhejed heg hekaj hemako pi ap echuijig
T wabshaba g Christ am hab juh g doibiadag am wehs twehhejed heg hekaj hemako sap echuijig ch ab tmakiog g wechij doakag
Adambad at pi wohog el g Jiosh
K heg hekaj muijj d pi ap chuijkam
Christ at hejel ab swohog el g Jiosh
Kut heg hekaj muijj ab wo i e apech am Jiosh tahgio
Hemajkam o pi hohhoid g chehanig ch baich hab i sjunimk g pi apekam wa chum smahchch g chehanig
K wabshaba ab tmahks matt hekaj wo smahchk mo hees i geej g pi ap tchuijig
K eda g Jiosh hoigeidadag baich i geej no pi gam hu hab i junihog g tchuijig
Pegih tt wo chum nei mat am tgewito g pi apekam nach pi heg hekaj ab aihim g muhkig
Heg o wa wepo mo d tmaliomig g pi apekam ch am twanchshulig muhkig wui
Kuch wabshaba hemuch edgid g Jiosh hemajimatalig ab i swohochudk g skehg haichu ahgaj ab amjed g tkownalig Jesus Christ
