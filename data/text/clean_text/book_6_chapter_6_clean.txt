
Pegih tp hems hai hab wo chei matt hig baich am hab wo i junihid g pi apekam
T g Jiosh baich wo i sthoigeel
K eda pi hab shai chum mahs machs am hab wo junihid g pi apekam
Am att i dagito g pi apekam
K pi am hu hahawa ha gewkdag tdahm
Id o heg wa wepo matt heki hu muh natt pi pi hab hahawa ep wo junihid g pi apekam
Ab att tchehgi g tpahl wakonakaj matt ab i themakoj Jesus Christ wehm
K heg wa wepo matt am wehmaj muh natt pi ab i themakoj heg wehm mat muh
Tpahl wakona o wepogidas matt wehmaj ged hu thiash am i muhk
T g Jiosh ab i tmah g wechij doakag heg hekaj si gee egewkdag mat hekaj ab i wamigi g Christ muhkig amjed
Ab att i themakoj heg wehm mat am twehhejed muh
Kut hekaj ab tmah g wechij doakag
Id o wepo masma matt am wehmaj koo k wehmaj ep tchechegito
Am att i dagito g heki hu tdoakag
Kut hab gam hu hab i e juh g pi ap ttatchui
K pi an hu hahawa twulshch g pi apekam
Nat hig hab ep wo juh g pi apekam hegai mat heki hu muh
Pegih tt ahchim hab wa masma am i dagito g pi apekam ab i swohochudk mat g Christ am twehhejed muh
Heg muhkig o d tmuhkig no pi d tnamkidadag
Id att ab i swohoch
T g Jiosh heg hekaj ab tmah g wechij doakag k ab wo i twuwhas muhkig amjed hab masma mat hab juh g Christ
Pi at hekid ep wo muh g Christ mat wa uhpam ep e chegito
Muhkig o pi am hu dahm gewkdag
Hemho at muh mat wo kuhgi g pi apekam gewkdag am tdodakag ed k ep e chegito k hemuch d doakam wehhejed g Jiosh
Pegih mt wo chum kuhgi g pi apekam edodakag ed k d wo dodakamk wehhejed g Jiosh ab i e hemakochudk g Jesus Christ wehm
Pi g wo hiwgidad g pi apekam mas am ep wo i chikp g emdoakag mamt hekaj hab wo juh g pi ap etatchui
Wehs amt am wo i edagito Jiosh wui namsh pi d e doibiakam ab amjed g muhkig
T am haha wo i emhekaj g Jiosh mamt am hab wo junihid g sapekam
Pi g wo shai e hiwgid mas wo emhekaj g pi apekam has i masma
Heki ach hu ab wecho g chehanig ch wabshaba hemuch edgid g Jiosh hemajimatalig ch hab pi hab wo chum junihid g pi apekam
Pegih t hahawa pi ab hu haichu wo tabch g chehanig nat pi g Jiosh ab sthoigeid k tdoibia
Kutp hems heg hekaj hai hab wo elidad mat am hab wabsh wo i junihid g pi apekam
T wabshaba g pi apekam an wo ha uukchid matp hab wo junihid
T g Jiosh skookam ab wo ha namkid
Ab amt wo swohog elidad g Jiosh
T heg am wo i emapech e wehhejed
Pi apekam o wa an emuukch
Kumt wabshaba ab i swohoch g wohokam ab amjed g Jiosh
Kuni id hekaj ab si hoigeid g Jiosh
E amt wulo ab amjed g pi apekam
K g sapekam an hahawa emuukch
Ni wabsh g pi hasig neokikaj emtashogid nam pi pi koi si samichud
Am amki wa e dagitokch si suam haichu wui ch hab junihim g pi apekam
Tsh g Jiosh emdoibia
Kumt am hahawa wehs wo i e dagito sapekam wui ch hab wo junihid g Jiosh tatchui
Pi am ab hu kaiham g sapekam mo hekid g pi apekam an emuukch
Kut pi haichu sap hab emjuni g pi apekam
Si am wa e ehelid mam wa am hab junihim
K g pi apekam ab wabsh emahijidahim g skook emnamkidadag
Kumt wabshaba e wulo ab amjed g pi apekam
K g Jiosh d hahawa emahmo ch hab emjuh mam d hahawa sapekam
K ab him mamt ab wehs wo bei g pi ha huhugedam doakag
Hegam mat hab wo junihid g pi apekam at ab wo ai g skook enamkidadag
T wabshaba hegam mat ab wo i e dagito tkownalig Jesus Christ wui ab wo bei g pi ha huhugedam doakag
