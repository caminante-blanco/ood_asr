
Neh niwepnag smahch amki mo has chuig g tchehanig
Kuni heg hekaj hab emelid mamt wo samich ihda mant wo emahgi
Chehanig o an uukch g oodham am hugkam mat hees i tash d wo doakamk
Pegih k hab chuig g chehanig mat g uwi pi ep wo ha kunt mat eda g kunaj d wabsh wo kia doakamk
K wabshaba hiwgidas mat wo ha kunt matp g kunaj heki hu wo muh
Pi o ab hu hahawa shohbidch g chehanig
Pegih k hab waap chuig am twehhejed ahchim matt ab i swohoch g skehg haichu ahgaj g Jiosh
Am att i themakoj g Christ wehm
K id heg wepogidas matt am wehmaj muh
K pi an hu hahawa tuukch g chehanig
Dach enigaj hegai mat e chegito ab muhkig amjed ch hekaj sap haichu hab wo chum junihid am wehhejed g Jiosh
Am o wabsh ha chuamun g chehanig hegam mo pi mahch g Jiosh
K baich hab i junihim g pi apekam
K g skook hanamkidadag ab ha aihim
Tt wabshaba ab i themakoj g Christ wehm
T g Jiosh twulo ab amjed g chehanig
Heki ach hu am chum chikpanid g Jiosh g chehanigkaj
K wabshaba hemu g Hekia Sapekam Gewkdag twanimed
Ch hahawa woho chikpanid
Hai o hab elid mo pi ape g Jiosh chehanig
K wabshaba pi woho
Chehanig o am ttashogid g pi ap tchuijig
Neh pi att wo chum mahchk mo pi ape mach si pihk telid g haichu tenigakaj
K wabshaba g chehanig am ttashogid mo pi ape
Kuch wa am hahawa baich i sgewkam si pihk telid g haichu tenigakaj
Matp pi an hu wo haichugk g chehanig t d wabsh wo pi haichuk g pi apekam
Neh pi ani has shai nitahtk mani eda pi ap mahch g chehanig
Nt hahawa smai
T baich am i si e chehgi g pi apekam am nieda
Kunt smai maniki aihog g skook ninamkidadag
Jiosh at hab juh g echehanig matt heg hekaj wo smai matt has masma wo bei g sap doakag
Kunid eda heg ab am cheh maniki d pi ap chuijkam ch ab aihog g nimuhkig ch skook ninamkidadag
Do hekia sapekam ch skehgaj g chehanig ch am ttashogid matt has wo chum tjunihid
Pi at g chehanig hab nijuh mani ab aihog g nimuhkig ch skook ninamkidadag
Pi apekam at hab nijuh mani wa ab aihog
Chehanig o skehgaj
K g Jiosh heg hekaj am ttashogid mo haschu d pi apekam ch has masma si pi ape
Pegih k d hekia sapekam g chehanig
Kuni wa wabshaba d wabsh oodham
K wa g pi apekam an niuukch
Pi o wa ta amichudama g nidoakag am niwehhejed mani wa eda wabsh hejel ab nihiwig
Smahch ani mo haschu d sapekam ch wabshaba pi am hu hab junihim ch heg hab wai junihim mani haschu i pi hohhoid
Id ani wa hekaj wohokamchud mo g chehanig sape
Pi ani wa hab chum junimk g pi apekam
K wa wabshaba heg an niuukch
K wa heg hekaj heg wa wepo mani wa pi d si ahni ch am hab junihim
Nidoakag o wa d wabsh hekia pi apekam mani wa eda pi ab hu hiwig g Jiosh
Kuni wa pi shai ninakog manis am hab wo junihid g sapekam chum anis wa hab sjunimk
Heg ani hab wai junihim pi apekam chum anis pi hab chum junimk
Heg ani wa hekaj hab kaij mani pi d si ahni ch hab junihim
Pi apekam o wa an niuukch
Pegih boki chuig g tdoakag mach eda pi ab hu hiwig g Jiosh
Pi att wo tnako machs hejel am hab wo junihid g sapekam chum achs hab sjunimk
Smahch ach mo sape g Jiosh chehanig
K wabshaba g pi apekam an tuukch ch hab twua mach ab wui gegok
Pegih boki chuig g tdoakag mach eda pi ab hu hiwig g Jiosh
Bach chum sjunimk g Jiosh chehanig ch wabshaba am hab wabsh junihim g pi apekam
K pi in hu hedai haichug mas wo tdoibia
Kuch heg hekaj si pi ap ttahtk
T wabshaba g Jiosh am i kei g ealidag Jesus Christ
Kut heg tdoibia
Id ach hekaj ab si hoigeid g Jiosh
