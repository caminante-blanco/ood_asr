
Pi o ab hu hahawa tabchud g Jiosh g haichu tchuijig ahchim mach ab si hiwig g Jesus Christ
Hekia Sapekam Gewkdag at twulo ab pi apekam t amjed k ab tmah g wechij doakag
K pi ab hu hahawa taihog g skook tnamkidadag
Pi att wo shai tnako machs am hu hab wo junihid g chehanig ch hekaj wo tdoibia nach pi d wabsh oodham
T wabshaba g Jiosh am i kei g ealidag mat wo tdoibia
T heg ia i wuhsh jewed dahm k hab masmakahim mach ahchim ch wabshaba pi ha chuijig ch gam hu hab i juh g pi ap tchuijig
Jiosh at hab masma am i tapech etahgio k hab masma ab tneid matt pi hekid shai mul g chehanig ahchim mach ab i tdagitokch Hekia Sapekam Gewkdag wui ch pi am hu hab junihim g hejel pi ap ttatchui
Hegam mo hab junihim g hejel etatchui o heg hekaj an e uukch
K hegam mo hab junihim g tatchuij g Hekia Sapekam Gewkdag heg hekaj an epai e uukch
Am o hihim skook enamkidadag wui hegam mo hab junihim g hejel etatchui
Ch ahchim mach hab junihim g Hekia Sapekam Gewkdag tatchui am Jiosh kihdag wui hihimad ch hekaj wo si sap ttahtkkad
Do obgaj g Jiosh hegai mo hedai g hejel etatchui hab junihim no pi pi ab hu wohog elid g Jiosh ch pi wo shai e nako mas am hab wo e juh
Pi at wo e nako hegam mo hab wua g hejel etatchui mas hab wo juh g Jiosh tatchui
Ch wabshaba ahchim pi g hejel ttatchui hab wua
Hekia Sapekam Gewkdag o am teda hab chuig
Kuch heg tatchui hab wua
Hegam mo pi am hu ha eda g Hekia Sapekam Gewkdag o pi d Jiosh hemajkamga
T ahchim am i tapech g Christ am tahgio g Jiosh k ab tmah g Hekia Sapekam Gewkdag
Kuch heg hekaj edgid g wechig doakag chum as hi wa g muhkig ab wehs ha aihog g hemajkam g pi ap hachuijigkaj
Kut am uhpam ep wo tchegitoich g Hekia Sapekam Gewkdag hab masma mat hab juh g Christ
Pegih niwepnag ab o d twuikam matt hab wo junihid g Jiosh tatchui
Jiosh at gam hu hab wo i tjuh mattp am hab wo sha junihid g hejel ttatchui
Hekia Sapekam Gewkdag o am i emwehmaj
Kumt gam hu wo sohhod g pi ap haichu hab ejuni k hab wo edgidad g wechij doakag
Ab at tmah g Jiosh g Hekia Sapekam Gewkdag
K heg am twanimed
Ch hab smahch mach d Jiosh aaliga Â ch ab ihm mo d tohg ch pi shai ehbid
Hekia Sapekam Gewkdag o am ttashogid mach d aaligaj g Jiosh
Jiosh at ab wehs mah g ealidag g ehoigeidalig k hab waap wo tmah nach pi hab waap d aaligaj
Kutt wabshaba wehpeg ab wo nako g shoigdag hab masma mat heg hab e juh mo d si alidaj
Si atsh gee ab wo has telidad g Jiosh
Kutt hab pi wo shai kuint g al tshoigdag ia jewed dahm
Jiosh atsh wehs haichu dahm wo tmahsko wua ahchim aaligaj
K wehs haichu nahtoij heg nenida
Do Jiosh hab elida mat wehs e padch g nahtoij mat eda g oodham pi ap chui
Wehs haichu o ab hahawa e wulshch g pi apekamkaj
Tsh wabshaba g Jiosh wo wulo g enahtoi mat hekid am wo mahsko twua ahchim aaligaj
Tsh wehs haichu hahawa ep si skehg hab wo mahsk
Smahch ach mo hemuch g haichu nahtoij g Jiosh shahag wepo mo shahshani hab sha masma mat g uwi g ali wo be k ab i taht g skook
Ahchim mo g Jiosh ab tmahkch g Hekia Sapekam Gewkdag ach hab waap shahshani ch ab si nenida mat am wo i nahto g tdoibiadag k wo wechijid g tchuhkug
Hekia Sapekam Gewkdag o d wehpeg mahkigdaj g Jiosh ab twui
Ab att i swohoch g Jiosh
Kut tdoibia
K wabshaba am wabsh kia wiis mat wo nahto g tdoibiadag k am wo i twahpki ekihdag ed
Kuch swohochud mat id hab wo tjuni
Wohochudadag o hab d ahga mamt se tahtk ch ab wo nenidad hegai mamt koi nei
Pi ach ahim gewkdag
K wabshaba g Hekia Sapekam Gewkdag i twehmaj
Pi ach mahch matt has masma wo thoigeidahunad am Jiosh wui
K wabshaba g Hekia Sapekam Gewkdag ab tmahtchulid
Kuch hab shahshani ch shoak am Jiosh wui ch pi shai mahch matt has masma hab wo chei hegai mo haschu ab ttahtchud
K wabshaba g Jiosh smahch g tihbdag ch ep smahch hegai mo haschu ab ttahtchud g Hekia Sapekam Gewkdag
Heg o hab wua g thoigeidahuna am Jiosh tatchui oidch
Kuch ab tahni g i wehmtadag am ha wehhejed g Jiosh hemajkamga
Ab at i twai g Jiosh matt d wo hemajkamgajk
Kuch ab wui si pihk telid
K g Jiosh heg hekaj wehs haichu am i apechud mat twehhejed wo sap i wuhsh haichu
Heki o hu smahch g Jiosh mat hedai ab wo kaiha g waidaj ch am apech matt wo wepo chuigk g alidaj ch wehmaj d wo aaligajk
T g alidaj d wo wehpeg tsiihegk
T wa woho ab i twaid k am i tapech e tahgio k hahawa pi ab hu haichu tchuijigchud
K am baich ehp mat ab tmah g si has eelidadag
Pegih bo masma am twehhejed kehk g Jiosh
T hab pi hedai wo e nako mas ab twui wo kekiwua
Pi at shai tdai g Jiosh g ealidag
Kuch heg hekaj smahch mat pi haichu ep wo shai tdai
Alidaj at ab wui e iagchul am twehhejed
T g Jiosh heg hekaj gam hu hab i juh g pi ap tchuijig
T hab pi hedai wo e nako mas ab wo haichu tabch
Jiosh alidag at ab nako g skook tnamkidadag am twehhejed muhk
T hab pi wo tai hegai tnamkidadag
T g Jiosh ab i wuhshad muhkig amjed k an sapko dai ehugid an
K heg am twehhejed e hoigeidahun ab Jiosh wui
Kuch eda hi wa hebaichujj ab nakog g kudutadag ch shasig haichu ch shoigchudadag nach pi d Christ wohochuddam
Bihugig ch shoigdag ch sta ehbidam haichu ch cheggiadag o ab ep taihog
Bo chuig g Jiosh haichu ahga 
Chum ach hekid ab nakog g sta ehbidam haichu am wehhejed g Jiosh
Kum hab telid mach ab aihim g muhkig hab masma mo g hagiichuda kakawal 
Neh ttp hems hebai hab wo i el mat am i haasa si pihk e el g Christ ab twui
K wabshaba id pi woho
Ab o si pihk e elid g Christ twui ch ab tmahkch g gewkdag
Kuch wehs gewitoghim g tkudutalig
Smahch ani mat pi hekid haichu wo shai e nako hemuch o gam hu tbaich mas an wo shohbi g Jiosh pihk elidadag ab twui mattp hebai wo i k id dahm jewed o in tdahm
Pi at g muhkig o g doakag wo shohbi niis g anghil o g sta ehbidamkam gewpkdag
Ab o tchehgidch g tkownalig Jesus Christ mo thekaj si pihk e elid g Jiosh
Kut pi hekid haichu wo shai e nako mas an wo shohbi g pihk elidadaj
