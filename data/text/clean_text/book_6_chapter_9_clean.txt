
Muijj g niwehm Tutuligo o sohhodamk g Jesus pi wohochudch mo d Jiosh si Kehsha
Kuni heg hekaj si pi ap nitahtk
K g niihbdag shai si skook
Smahch ani mani g wohokam emahgid nani pi pi nielid ch emahgid
K g Hekia Sapekam Gewkdag an niuukch
Si ani tatchua mat wo e doibia g niwehm oodham chum anis hems heg hekaj pi wo nidoibia
Do chum Jiosh hemajkamga
Jiosh at ab i ha chuhcha g tshohshonbad k am ha ahgid mat si skehg haichu hab wo tjuni
Ab o si has telid g Jiosh ch ab tmahkch g echehanig
Kuch hab stmahch ch hab junihim g ab si has elida Jiosh wui
T g Jiosh si Kehsha ab tamjed i wuhsh ia jewed dahm
Tt heg hekaj ab wo si has elidad g Jiosh chum hekid
Neh
K eda muijj g niwehm oodham pi ab hu wohochud g Jiosh si Kehsha
K wabshaba id pi hab d ahga mas g Jiosh pi am hu hab wo juh hegai mo hab kaij mat hab wo juh
Pi atsh wehsijj g Tutuligo d wo Jiosh hemajkamgak
Id ant am wo emtashogi am emahgidch ab amjed g Abrahambad
Pi atsh wehsijj g Abrahambad amjedkam wo enigak hegai mash wa g Jiosh ab makiog
Gohk ash wa aalidag g Abrahambad
Sh hema hab chehgig Isaac
Kush g Jiosh hab kaij ab Abrahambad wui 
Hegam wai Isaac amjedkam at wo enigak hegai mani ab mmakiog
Ihda Isaacbad ash d hegai matsh wa g Abrahambad wehm kihkam bei matsh eda heki hu okst natsh pi g Jiosh am i ha wehmt k hab kaij 
Dat wo hemako ahidagk t g Sarah wo ge cheoj madt
Id o am chehgidch mat hegam d wo wai Jiosh hemajkamgak mat hedai g Jiosh am wo i ha chuhcha
Neh tsh am hema hohnt g Isaacbad am i geedak
Sh id hab chehgig Rebecca ch gohk ha mahmadt
Sh hab kaij g Jiosh ab wui g Rebeccabad 
Geechu at d wo piongajk g alichu
Tsh eda idam koi an hu mamsi k koi ab hu haichu chuijig
Tsh g Jiosh ab i wai g chumchu mat hekaj wo tashok mo ab hejel ab g Jiosh mat hedai ab wo i ha wai
Hegai mo d geechu ash hab chehgig Esau
Sh g chumchu hab chehgig Jacob
K hab chuig g Jiosh oohana mash g Jiosh hab kaij 
Ab ant i wai g Jacob k g wehngaj Esau pi ab hu i wai
Pegih naams hai hab elid mat pi ap chui g Jiosh
K wabshaba pi hab chuig  nash pi hab kaij ab Mosesbad wui 
Nt wo sha hoigeel hegam mani hab ha elid
K heg hekaj tasho mo sha hoigeid heg wabsh hekaj mo hab ha elid
Pi at hedai heg wabsh hekaj wo nei g Jiosh hoigeidadag mas haschu i tatchua ch haschu am hab juni him
An o oohanas mash hab kaij g Jiosh am wui g hakownalig g Egypt t am hemajkam 
Am ant i mdai mapt d wo kownalk id si hekaj mant ab mwui wo kekiwua k am wo ha chehgi g nigewkdag k am wo mahsko niwua wehsko jewed dahm
K heg hekaj tasho mo g Jiosh sha hoigeid mo hedai hab i elid ch hab ha wua mo hedai hab i elid mat pi ab hu wo kaihamad g neokij
Neh tp hems hema wo kah ihda k hab wo chei Pegih pi at haichu ab hu wo chum tabch g Jiosh matp heg hab wa masma hab tjuh map has i kaij  Nt wabshaba wo emahgi mo pi ab hu shai ab g oodham mas ab wui wo neo g Jiosh
Dach Jiosh nahtoi ch pi edgid g apedag machs ab wui hab wo chei mas haschu ahgk hab masma tnahto
Neh nat hig pi hab wo ha juh g hahaatdam g hab mams hahaa mat wo tatchuad
Hema atp hems d wo skehg haak ch hema d wo pi kehg haak
Pegih t g Jiosh wehs hab ha juh g hemajkam
K hai pi ap d hemajkam
K wabshaba g Jiosh sha bahbgi
T am wo i e ai mat am wo chehgi g egewkdag k wo skookam ha namkid
Kuch hai sap d hemajkam no pi ab si sthoigeid g Jiosh
Am at i tapech matt hab masma wo nei g gewkdaj
Ahpim gawul mahs hemajkam am d ep waidaj
Jiosh at ab ep i emgawulkai
Neh bo masma an oohadag heg oohana ed mash hab chehgig Hosea mo hab kaij g Jiosh 
Bant wo ha juh hegam mo pi d nihemajkamga mat d haha wo nihemajkamgak k ab wo si pihk nielidad ha wui
Kumt hab wo ha aagad mo d nihemajkamga
Neh bash kaij g Jiosh
Kush wa g Isaiabad d Jiosh haichu i tashogiddam ch hab kaij 
E o aihim mat g Jiosh ab wo ha mah g hanamkidadag wehs hemajkam
T pi shai mui wo e doibia g Tutuligo hemajkam chum as wo si muijk hab sha masma mo g ood
Sh wa am hu hebai hab ep kaij g Isaiabad 
Sap atsh huhug g pi apekamkaj hegam kihhim mash hab chechgig Sodom ch Gomorra
Kut ahchim Tutuligo hab waap sap wo huhug mat hems g Jiosh pi wo hai tdoibia
Shai si sgewkdag g Jiosh
Pegih pi am wa am hu e gahgid g Jiosh apedag ahpim gawul mahs hemajkam ch wabshaba am i kah ab amjed g Jiosh alidag k ab i swohoch
T g Jiosh am i emapech e tahgio gam hu hab i juhk g pi ap emchuijig
K g niwehm oodham am i chum e apechud g chehanigkaj ch pi bei g eapedag  nat pi pi ab hu wohoch g Jiosh k pi ab hu bei g si Kehshaj k wabsh am hab chum sjunimk g sapekam mat hekaj wo sapek am Jiosh tahgio
Id o heg wa wepo mat e huchwua ab hodai t ab
An o hab chuig Jiosh oohana ed mo hab kaij g Jiosh 
Am ant wo i maskogi g si niKehsha ha shahgid g Tutuligo mat d wo chum hadoibiadagk
T pi wo e doibia hegam mat pi ab hu wo wohoch
Id at heg wo wa wepok mat ab wo e huchwua hodai t ab k wo i shul
Hegam at wo wai e doibia mat ab wo i swohoch
Neh bo chuig g Jiosh oohana
