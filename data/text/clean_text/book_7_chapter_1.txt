
Niwepnag mam am kih Corinth t am 
 
Am ant wo haichu i emoohani ahni Paul mani d Jesus Christ kehsha mo wa am nitatchuid g Jiosh
K ia i niwehmaj ihda twehnag mo hab chehgig Sosthenes
Jiosh at ab i emgawulkai mamt d wo hemajkamgajk
Kumt heg hekaj ab i e hemakoj wehsijj twehm ahchim mach hab waap ab ihm g tkownalig Jesus Christ
Ab o wa si semhoigeid g tohg Jiosh g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Chum ani hekid ab si hoigeid g Jiosh emhekaj
Ab amt i swohoch g Christ
T g Jiosh ab i emmah g gee i wehmtadag
M heg hekaj smahch mo haschu sape ch sap haichu am hab junihim ch sap haichu k amjed neneok
Am o e chehgidch mam swihnam an uukch g haichu tahga ab amjed g Christ
Kum wehs ab i neid g hoigeidadgaj ch ep nenida mat ep wo jiwia
Jiosh at ab i emwaid k ab i emgawulkai mat hab masma hab tjuh
Kum hab si sap smahch g alidaj Jesus Christ
T g Jiosh pi hekid am hu gawul wo juh g hab eelida k an wo tuukchid matt pi ab hu wo tchuijigch heg eda tash mat wo ha lodai g pi ap chuijkam
Tkownalig Jesus Christ o ab nimahkch g gewkdag mant wo haichu emcheha
Kunt hekaj wo emahgi mamt pi ab hu e wui wo gegokiwua k wabshaba ab wo i hemakoj g echegitoidag k wo sap e tahtkk ab aai e wui
Ia at hai dada g emwehm kihkam mo d Cloe hajuni k hab kaij mamsh pi e wehm neneok
Hai amsh hab kaij mamsh ahni am nioid ch amsh hai g Apollos am oid ch amsh hai g Peter am oid
Kumsh hai hab e elid mamsh ahpim d wai wohokam oiddam g Christ
Neh am amtsh aai i e gaagwulkad k eda d chum hemako ab wecho g Christ
Pi att hema ahchim ab muh kots t ab em wehhejed
Heg at wai Christ hab e juh
Kumt heg ab wai swohochud k e pahl wapko
Pi ant heg wehhejed am hu jiwia manis wehs wo empahl wapko
Shahag wepo mant hegam wai Crispus ch Gaius ha wapko pej hegam ehp Stephanus
Pi ant chegito manis hai ep ha pahl wapko
Pi ani hab niahg mams ahni wo i nioi
Pi at heg hekaj am i nikei g Christ manis wo ha pahl wapkonad k wabshaba am i nikei mant am wo ahgachugad ihda skehg haichu ahga mo hab chuig mat ab e muhkid kots t ab twehhejed
Neh id ani wai ahgachug ch pi hekaj g shasig neoki mams ab wo si has nielid k p i am hu wo amichud k hab pi wo e doibia
Hegam mo pi d e doibiakam o hab elid mo d wabsh pi haichu g haichu tahga mat g Christ ab muh kots t ab twehhejed
Kuch wabshaba ahchim mach d tdoibiakam smahch mo g Jiosh hab masma ab tchehgidch g egewkdag
Neh an o oohanas mo hab kaij g Jiosh 
Hai o hab e elid mat wo i e apech heg hekaj hejel eamichudadag
Nt wabshaba am wabsh wo pi haichuch g hab haelida
Pegih am o tchehgidch g Jiosh matt pi hedai wo shai tnako machs wo hejel tdoibia chum achs hems haichu wo samichudad ch haichu wo smahchkad
Pi att hedai wo shai tnako machs wo ha neowin k wo cheh g Jiosh wohokam
Jiosh at hab masma hab tjuh matt pi hedai wo shai tnako machs hejel wo smai g Jiosh k wo tdoibia
Hai o pi haichuchud g Jiosh haichu ahga
K wabshaba hab d elidaj matt ab wo i swohoch g haichu ahgaj k hekaj wo tdoibia
Niwehm Tutuligo o shohhoid mat hoip nei g shasig haichu k haha wo swohoch hegai mo hab junihim
K g gawul mahs hemajkam skaimk g hemajkam haichu hamahchig mat hab masma wo chum smai g wohokam
Ch wabshaba ahchim hi heg ahgachug mat g Christ ab muh kots t ab k hekaj tdoibia
Tutuligo o hab elid mo id wabsh chehgidch mo pi gewkdag
K g gawul mahs oodham hab elid mo wabsh chehgidch mo pi haichu amichud
T wabshaba g Jiosh ab hai i tgawulkai ahchim Tutuligo k hab waap ab hai i emgawulkai ahpim gawul mahs hemajkam matt ab wo i swohoch g alidag k wo tdoibia
Hegam mo pi d e doibiakam o pi ab hu haichuchud ihda mat g Jiosh am hab tjuni am gahi wuhshanim g ealidag
K wabshaba g Jiosh hab masma am tchehgidch g eamichudadag ch egewkdag
Am g wo schegitok niwepnag mam has i masma mat eda koi ab hu i emgawulkai g Jiosh mamt d wo hemajkamgajk Muijj am pi haichu mahch ch pi ha gewkdag ch d wabsh pi haichu am hanena ed g hemajkam
T g Jiosh ab i emgawulkai mat hekaj am wo ha chehgi hegam mo pi mahch mo d wabsh pi haichu g haichu haamichudadag ch hagewkdag
Pi am ab hu emhaichuchud ch wabsh semuhwaid
T wabshaba g Jiosh ab i emgawulkai mat hekaj am wo ha chehgi mo pi d shai haichu hegam mo g hemajkam ab si has ha elid
Heg o hekaj hab mahs mat pi hedai wo chum si e haschudad am tahgio g Jiosh
Heg at ab i twehnad g Christ matt ab i swohoch g skehg haichu ahga ab amjed
T g Christ tdoibia ab amjed g pi apekam k am i tapech wehhejed g Jiosh matt d wo hekia sapekam hemajkamgajk Bo masma ab tchehgidch g Jiosh haichu amichudadag
Heg o hekaj an hab chuig Jiosh oohana ed 
Pi g hedai hejel ab hu wo e haichuchudad k ch heg ab wo wai haichuchudad mat haschu hab tjuni g Jiosh
