
Am am wa chum smahch matsh wa haschu has e juh am ha tahgio g tshohshon matsh wa g Mosesbad am i ha wanim
Jiosh ash hab masma ha nuhkud ch ha wanimed mash wa g chewagi am ha baich him
Kutsh am gahi i huhud g gee shuhdagi
Id atsh hab ha juni mat hekaj ab wo swohog elidad g Mosesbad
Wehsijj ash am koa hegai haichu hugi mash g Jiosh ab ha mahk  ch wehsijj ab ihe hegai shuhdagi mash ab gee waw t amjed daiwuni ch swawinig
Ihda waw o wepogidas g Christ mo g doakgaj chum hebai ha wehmaj ch ab ha mahkch g hoigeidalig
Tsh wa eda muijj pi ab hu wohog el g Jiosh
Tsh hekaj si pi ha hohhoi idam k ab ha hugio tohono jewed ch ed mash an oiopohim
Sh g hahohon am wabsh e dagitohim
Pegih wehs ihda o d wabsh chehgida mat wo tshohbi matt pi ab hu wo i tatchua g pi apekam mash wa hab e wua idam  ch pi ab hu wui wo thoigeidahu mo haschu pi d Jiosh mash wa hab e wua haijj idam
Bo chuig an Jiosh oohana ed matsh wa am dadhaiwua k huh mat haschu am toi hegai mo chum jioshchud k am i wuwhag k e waila
Am hu hebai ehp sh haijj wabsh chum hedai ha wehm woiwup
Tsh g Jiosh am hai ha cheha matsh wo ha kokda
Tsh gokko gamai waik mihl e koij hemako tash ed
Am hu hebai ehp tsh haijj bagach g Jiosh
Tsh heg hekaj am apech matsh wo ha kiikka g kohkoi k wo ha hugio
Am hu hebai ehp sh haijj pi ap has ahg g Jiosh hab kaijch mash pi ap ha dagioid
Tsh heg hekaj am apech matsh g anghil wo ha hugio
Mt heg hekaj pi am hu ha oidch hab wo e junihid
Id ash wehs an oohanas mat wo tshohbidad matt pi hab wo junihid g pi apekam ahchim mach hemu in d dodakam am wehs ha oidch
Haijj amsh hab e elid mam sgewpkdag am ewohochudadag ed
Mt wabshaba wo si se nenoidk mamt pi wo i e jushadkad k pi wo i gei am pi apekam ch ed no pi wehsijj taappem g Jiawul
Wehs hegai aappema mo ab taihim o chum hedai ab aahe
K wabshaba g Jiosh hab kaij matsh wo tnuhkudad ch heg hekaj pi hiwgid mas wo taappe am dahm matt hees wo i tnako ch ab tmahkch g gewkdag matt wo nakog k wo tdoibia heg amjed
Pegih niwepnag mani si emtatchua pi g ab hu wui wo shai e hoigeidahunad hegai mo haschu pi d Jiosh
Am g wo i aamichud ihda nam pi haichu saamichud
Ab ach hoigeid g Jiosh ch ab si ihm g alidaj mach eda hab wua g mihshmda chemait hugi no pi hab d ahga mat am i dagito g ehon kots t ab k am iawua g eehed mat am twehhejed muh
Do wai hemako hegai mat am twehhejed muh
Ch ahchim am tchehgidch mach am wehmaj d hemako am twehm hab wuadch g tmihshmda chemait hugi
Jiosh atsh am ha cheha g tshohshon mat wo ha kokda g haichu doakam k hekaj wo iagchul g echuijig wehhejed k haha wo huh hegai chuhkug
K hegam mo koa ab ihm g Jiosh
Pegih k hegam mo ab ha wui iagchulid g ejijoshta ab ha ihm koadch g eiagchulida
K eda pi d haichu g hajijoshta
Ab o wabsh ha ihm g jijawul pi e mahchch mas has e wua
Kuni pi emtatchuid mams wo ha wehm ab ha ihm g jijawul koadch hegai mo ab ha toid
Tkownalig Jesus Christ o ab tmahkch ihda tmihshmda chemait hugi
K pi shai hiwgidas mams wo ha wehmajk amai mo ab ha ihm g ejijoshga koadch hegai mo ab ha doid
Shahag wepo mam tatchua mamt wo hehgamch g Jiosh ab ha ihmadch g jijawul mamtp hedai ha wehm koa mo haschu ab wui e toaw g hajijoshga
Se g wo nenoidk no pi baich i sgewkdag g Jiosh mam ahpim ch wo skookam emnamkid
Msh hai hab cheche mo wehs haichu hiwgidas matp haschu wehhejed pi an hu haichug g chehanig
Nt wabshaba wo emahgi mo pi wehs haichu sape am twehhejed
Wehs haichu o hiwgidas ch wabshaba pi wehs d wo i twehmtadagk
Am g wo schegitok g chum hedai haapedag ch pi wabsh hejel etatchui
Oi g am wabsh wo huhgi matp haschu am e gagda nolawtakud ch ed k pi wo e kudu mas hebai e bei
Pi o ab hu emab mams ab wo ha kakke mas d hegai mo ab e toid g hajijoshga
An o hab chuig Jiosh oohana ed mo wehs haichu d enigaj
Mamtp wo tatchuad ch am wo e gegosido hakih am hegam mo pi d e doibiakam ch ab emwaid
Kumt wabsh wo huh matp haschu ab wo i emtoi k pi ab hu wo ha kakke mas ab e toid g hajijoshga wabsh pi wo e kudu mas hebai be k ab emmah
T wabshaba hema ab wo sha si emahgi mat ab e toi g hajijoshga mt pi wo huh mat heg hekaj pi wo e kudu hegai mo emahgid
Pegih mtp hems hai hab wo chei Ms haschu ahgk hig wo ge has niahgad heg hekaj mani haschu i koa mani eda heg hekaj ab hoigeid g Jiosh
Kunis haschu ahgk wo nishohbi heg wabsh hekaj mam e kudut 
Pegih woho o wa mach apedag matt wabsh chum haschu wo koad
K wabshaba ab tab matt ab wo si haichuch g Jiosh wabsh chum haschu k ed chum hems heg hekaj mach haschu i koad ch haschu i ihe
Am g wabsh sap wo kihkad ch pi haichu am hu hab wo junihid mas heg hekaj hedai am hab wo juh g pi apekam chum hems hegam mo pi d e doibiakam
Bamt wo masmak mani ahni
Pi ani am hu wai hejel nichegito ch wabshaba wehs sha chegito g hemajkam
Bani wa niwua matp hems heg hekaj wo shohhoi mani has niwua k ab wo swohoch g haichu niahga k wo e doibia
