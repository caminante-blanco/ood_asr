
Am g wo nioidk hab e wuad hab masma mani ahni Christ oidch hab nijunihim
Ab ani si has emelid mamsh chum hekid snichegito ch am oidch hab e junihim ihda himdag mant am emwui uapa
Mt wabshaba wo chum smahchk mo g cheoj am dahm g uwi
K g Christ am dahm g cheoj
K g Jiosh am wehs haichu dahm
Id amt wo chehgidch mam eda e mihshmad
Mt heg hekaj ahpim chechoj pi ab hu wo ha maishchid g emohmi mam hekid i e hoigeidahun ch am ep ahg g Jiosh haichu ahga
Dat wo sta edam haichuk mamtp ab wo ha maishchid
Kumt ahpim uuwi hi ab wo ha maishchid g emohmi mam hekid i ha kaichudch e hoigeidahun ch am ep ahg g Jiosh haichu ahga
Bat wa masma wo sta edamak mamt wo swohlim hih g emoo mamtp pi ab hu wo ha maishchid
Pegih mt ab wo e maishchid ch wo e mihshmad k heg hekaj pi wo si e el
Kumt ahpim chechoj pi ab hu wo ha maishchid g emohmi e mihshmadch no pi g Jiosh am teda chehgidch g egewkdag
Mt wabshaba ahpim uuwi ab wo e maishchid nam pi ab wecho g chechoj ch ab chehgidch g hagewkdag
Jiosh at wehpeg nahto g cheoj k heg amjed ab i wuhshad g uwi k nahto am wehhejed g cheoj
Ab o emneid g anghil
Kumt ahpim uuwi am wo ha chehgi ab ha maishch g emohmi mam ab ha wecho g chechoj
K eda hab d elidaj g Jiosh mat g cheoj ch uwi ab aai wo e hiwgad ch ab aai wo i e wehmajk
Woho o wa mat g Jiosh ab i wuhshad g uwi ab amjed g cheoj
K wabshaba g chechoj ab hahawa uwi t amjed i wuwhag
K wehs haichu ab d Jiosh amjedkam
Am g wo oidahid ihda mo pi hab chum chuig mas g uwi ab wo e hoigeidahu Jiosh wui pi ab hu maishch g emoo
Smahch ach mo g cheechew moo sta edama am wehhejed g cheoj  ch wabshaba am wa sape g uwi wehhejed no pi ab mahkch g Jiosh mat hekaj ab wo e maishchid g mooj
Pi ani ahpim wai emmashcham ihda
Wehsko ani am ha mashcham mo hebai g twehm wohochuddam e hehemapad
Kush wehsijj g Christ chuhchai hab masma ha mashcham
T hab pi hedai ab hu wo chum tneowi heg hekaj
Msh am haichu ep pi ap hab wua mam am e hehemapad
Wehpeg ant id hab wo ah mani kah mamsh hai ab e wui gegok am e nanmekch
Ni am wa hees swohochud ihda
Hemho wa at am wo i wuhsh g hab mahs kudutadag emshahgid mat am wo i e tashogi mo hedai pi ape
Naams hab elid mam sap hab wua g chemait hugi hekid i e nanmekch ch amsh eda pi ap am hab junihim
Wehpeg amsh e wehm e gegosid ch eda pi aai e hoid ch hai wabsh skokwog ch hai nawkoo ch hai bihugkoo
Bo wa masma tasho mam pi ab hu has ha elid g ewehm wohochuddam ch wabsh si ha edawua hegam mo am d wa shoigkam
Mt hemho wa ab wo e chuijigch id hekaj
Baich o i sape mamt wo e gegos heheejel ekihki am k am hab wo juh g chemait hugi mam am e nanmek
Am ani wa emmashcham hegai mo wa g tkownalig Jesus am nitashogid ab amjed ihda chemait hugi himdag
Am atsh i shonwua heg i hudunk ab mamtki wa wo gagda matki wo e muhkid
Hegam mash wa ab wui e dagitokch atsh am i e hemapai
Kutsh g Jesus am i bei g chemait  k am i hahai ab hoigeidk g Jiosh k hab kaij Do nihonshpadag ihda mamt am i emhahaini
Id ani hab ahgch hab kaij mant wo nimuhkid am emwehhejed
Ab g wo huhgi ihda hahainig k id chum hekid am hab wo junihid mamt hekaj wo snichegitok 
Tsh wa woho hab e juh
Kutsh am hahawa bei g tahsa k hab kaij Do niehed ihda nawait
Id ani hab ahgch hab kaij mat g niehed wo e iawua
T g Jiosh heg hekaj am hab wo juh hegai mo wa hab kaij matsh hab wo emjuni
Ab g wo ihi ihda k id chum hekid am hab wo junihid mamt wo snichegitok Neh bo kaij g tkownalig Jesus
Kuch hekid am hab i wua ihda chemait hugi ch am tasho wohokamchud mat twehhejed muh ch ab aihim mat ep wo jiwia
Pegih tt am wo si hejel i tmamche machs wa woho ab haichuchud g tkownalig Jesus k am hab haha wo juh g chemait hugi
Tsh ab wo moht g chuijig matp hedai pi ap hab wo wuad ihda chemait hugi no pi pi haichuchud mat am dagito g ehon kots wui k am iawua g eehed mat twehhejed muh
Tt am wo ai g skook tnamkidadag mattp hab wo juh g chemait hugi pi amichudch mat am twehhejed muh g tkownalig Jesus
Heg am hekaj muijj koko ch pi ab hu gewpk ch haijj heki hu koi
Bat wa masma hab wo tjuh g Jiosh hab ahgk matt wo dagito g pi ap tchuijig k pi gam hu hab wo i tjuh ab amjed g Jiosh hab masma mat hegam mat pi ab hu wui wo i e nohnogi
Pi at hab masma skookam ab wo tnamkid g Jiosh mattp hems wehpeg am wo si heheejel i tmamche mach has masma
Pegih niwepnag am amt wo aai e nenida k wehs e wehm hab wo juh g chemait hugi
Matp hema d wo bihugimkamk ch wo e gegos ab ekih ab mat koi wo e ai g emnamki
Mt am hahawa pi heg hekaj ab hu wo e chuijigch
Am ant haha wo i apech mam haschu ab ep i nikakke hekid i emneidk
