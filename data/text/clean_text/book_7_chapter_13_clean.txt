
Neh ttp hems wo tnako matt wo neneokad g nahnko mahs oodham haneokikaj o chum hems g anghil haneoki
T wabshaba hegai tneoki heg wo wa wepok mo g snakosig haichu am e gew mattp pi wo edgidad g pihk elidadag
Dach wabsh pi haichu mattp pi wo edgidad g pihk elidadag chum achs ab wo mahksk matt wo si sap i tashogi g Jiosh haichu ahga o wo smahchk g gee haichu ch g sjuhk haichu ahga wo samichudad o wo edgidad g wohochudadag matt wo i himch g doag
Pi o haichu twehhejed skehgaj mattp pi wo edgidad g pihk elidadag chum achs hems wo schechojimak matt wehs gm hu wo ha mah g haichu teniga chum hems ab wo i tdagito mamt wo tmehid k wo tkokda ha wehhejed
Mattp wo edgidad g pihk elidadag ch wo shemajimak ch ab wo sha bahbgid ch pi wo chu hehgamk ch pi wo woikimak  ch pi am hu wo ha edawua ch pi wo chu daad ch wo sbamuistk
Pi att wo kuint mat hema pi ap has wo e juh  k pi wo hohhoi g pi apekam k wabshaba si sap wo ttahtkk ab kahkch g sapekam  ch sap hab wo ha elidad g hemajkam
Chum as pi ap hab wo e junihid tt hab wo ha elidad matp hems wo wa aapet ch hekaj wabsh sap wo nakogad matp has wo e juh
Ab o heheejel tmahkch g Hekia Sapekam Gewkdag g haichu ahga ch pi tmachiga neoki ch haichu mahchig mat d wabsh wo i twehmtadagk hemuch
Kut wabsh wo huhug idam mahkigdaj matt hekid am wo i ai hegai mo haschu g Jiosh wehs sap am apechudch twehhejed
T wabshaba g pihk elidadag pi hekid wo huhug
Neh no hig pi g ali alikaj neok ch alikaj haichu tahtk ch haichu chegito
T wabshaba ab wo i e ai g geeligaj
T wo geehogat
Pegih tt hab wa masma am gawul wo tjuh matt hekid am wo nei g tdoibiakam am i kook
Hemuch ach wabsh al hees haichu i smahch ab amjed g Jiosh
K id heg wa wepo mach wabsh skohmagim neid haichu
Tt wabshaba heg i tash haha wo si sap smai haichu ab amjed g Jiosh ab i neidok g tdoibiakam
T g tmahchig hahawa d wo wehsk hab masma mo hab masma stmahch g Jiosh
Pegih chum att hekid ab wo swohochudad g Jiosh ch ab sap wo nenidad mat am hab wo i junihid g eneoki am twehhejed
Chum att hekid wo si pihk telidad ha hekaj
K g pihk elidadag wehs ha baich d i si shas haichu
