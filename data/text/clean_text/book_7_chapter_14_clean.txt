
Pegih mt am wo e nakogad mamt ab wo si pikh e elidad wehs ha hekaj ch wo i ha wehmtad heg hekaj mo haschu ab tmakiog g Hekia Sapekam Gewkdag matt hab wo junihid
T id d wo si i hawehmtadagk matt am wo ha ahgidad mo haschu g Jiosh am i ttashogid
Pi at hedai hejel wo semamichud k ab wo bei g i wehmtadag mamtp wabsh g pi emachiga neokikaj wo neneokad
Heg o wa wepo mach heg hekaj ab wai Jiosh wui neneok
K wabshaba hegai mo am ha ahgid mo haschu g Jiosh am i ha tashogid am i ha wehmaj ch am i ha gewkemhun ch ab ha mahk g sap tahhadkam
Hejel o wai e wehhejed hab kaij hegai mo gawul kaidam nenneok
K wabshaba hegai mo am ha ahgid mo haschu g Jiosh am i ha tashogid am i ha wehmaj g ewehm wohochuddam
Mamt hui wehsijj wo neneokad g pi emachiga neokikaj
Ni wabshaba baich i tatchua mamt wo bei hegai mahkigdag mamt si sta amichudam wo ahgad g Jiosh haichu ahga
Pi at am hu hugkam d wo i hawehmtadagk mamtp wo neo heg hekaj pi emachiga neoki heg hi wa matp am hema wo gagda g emneoki am wehs ha wehhejed
Pi ant haichukaj wo shai i emwehmt mantp hems am wo jiwia emwui k heg wai hekaj wo neokad pi nimachiga neoki
Bant wai masma wo i emwehmt mant am wo tasho emahgi mo haschu am nimaskogid g Jiosh o g haichu mahchig ab amjed o g haichu mashchamigaj
Id ant wo haichu wepogi mamt wo samich
Smahch am mat pi hedai wo smahchk mo haschu nei am chum aaga matp g uhs kuikud ch ahlpa pi kehg wo kaida
T pi hedai wo smahchk g shondal mat has wo e juh matp g kuhudam pi ap am hu wo kuhu g kuikud
Pegih t hab wa masma pi hedai wo emamich mam haschu am chum aaga mamtp wabsh gawul kaidam wo neokad
Heg o wa wepo mat an wabsh wo i huhug g emneoki
Muij o g nahnko mahs neoki id dahm jewed
Mantp pi wo mahchk g neokij g gawul neokdam kutt d wabsh wo ge oodhamk ab aai twui nach ge stamichud
Sape o mam si tatchua g mahkigdaj g Hekia Sapekam Gewkdag
Kumt baich am hab wo i junihid mat haschu baich d wo i hawehmtadagk g emwehm wohochuddam
Hegai mat hedai wo gawul kaidam nenneokad at hemho wa wo chum e hoigeidahun k ab wo tai g Jiosh g amichudadag mat sap wo i tashogi g gawul kaidam eneoki
Pi att hedai am hu wo i ha wehmtad heg hekaj haichu tamichudadag mattp wabsh g gawul kaidam neokikaj wo thoigeidahunad chum achs si sap ttahtk am heheejel tiibdag ed
Kutt heg hekaj pi wabsh wo thoigeidahunad g gawul kaidam neokikaj ch pi wabsh wo need g gawul kaidam neokikaj ch wabshaba sta amichudam hab ep wo tjuh
Pi at wo e nako hegam mo pi mahch mach has twua mat twehm ab wo hoigeel g Jiosh mattp wabsh g gawul kaidam neokikaj wo thoigeidahunad nat ge wo amich mach has kaij
Ttp hems hi wa si sap wo thoigeidahu Jiosh wui
T wabshaba idam pi ab hu wo bei g i wehmtadag
Ab o ep nimahks ihda mahkigdag
Kuni ab si hoigeid g Jiosh mani embaich i muikko nenneok g gawul kaidam neokikaj
Nt wo ninako mant heg hekaj mui mihl neoki hab wo chei
K wabshaba baich i sape mach eda tmihshmad mant al hetasp neoki hab wo chei mat wo se amich mani haschu chum ha mashcham
Aalkaj am hab e junihim niwepnag ab si haichuchudch ihda al mahkigdag ch heg hekaj ab si e haschud
Am g wabsh wo dagito ihda pi apekam
Neh aal o pi mahch g pi apekam
Kumt hab wai masma hab wo masmak mo g aal mamt pi wo mahchk g pi apekam
An o oohadag mo hab kaij g Jiosh 
Bant wo ha juh g Tutuligo mat wo e gehg k hemho wa ab wo kaihamad g haneoki g gawul hemajkam
T eda wabsh kia pi ab hu wo nikaihamad
Neh idam gawul kaidam neoki mam ab si haichuchud o wa d chum chehgida am ha wehhejed hegam mo pi ab hu kaimk g Jiosh ch pi twehhejed d chehgida ahchim wohochuddam
Hegai mo g Jiosh am ttashogid matt wo ha ahgi g twehm wohochuddam o am ha chehgid mo am twehmaj g Jiosh chum as pi am hu wo ha chehgi hegam mo pi kaimk g Jiosh
T hegam mo skaimk ch am wo i wahp tnamki ed hab wo chei matt tloligoch mattp wabsh gawul kaidam wo nenneokad
Hemho wa att am wo tasho ahgad mat has chu g Jiosh am wo ttashogi matt wo ah
Kut wo stamich g pi e doibiakam k wo smai moki d pi ap chuijkam ch atki wo e lodai
Wehs g haichu tahga at ab ha wui wo tashogi g saagi haichu hachegitoi
Kut ab wo i shul Jiosh wui k ab wo ihm k wo wohokamch moki woho am twehmaj g Jiosh
Id ani hab ahg niwepnag mamt wehs haichu sap am hab wo junihid enamki ed
Mtp hems hema am wo ah g nei k hema g mashchama hab wo juh k hema wo ah mat haschu g Jiosh am wo i emmaskogi k hema hems g gawul kaidam neokikaj wo neo k hema am wo i tashogi mo has d ahga ihda neoki
Wehs haichu at d wo i chum emwehmta
Mamtp wo neneo g gawul kaidam neokikaj mt am wai waik o gohkajj hab wo juh shakal e oidam
Mt hema am wo i tashogi ihda mo am hab e kaij
Kumt pi am hu hab wo chum chei g gawul kaidam neoki matp pi am hu hedai wo haichugk mat am wo i tashogi k wabsh hejel e wehhejed ch ab Jiosh wui hab wo chei
Kumt waik o gohkajj am wo ah mat haschu g Jiosh ab wo emmah
Kumt haijj am wo aamich mo haschu am hab e kaij
Kumt wabshaba wo haasa neo matp g Jiosh am hema ep wui wo haichu i tashogi mat am hab wo chei
Wehsijj am hiwgidas mamt am wo ah g Jiosh haichu ahga hehemakoj
T hab wehsijj wo haichu mahch k ab hekaj wo bei g i gewkemhunadag
Mt wo nenida g eapedag mat hekid g Jiosh ab wo emmah g haichu eahga am ha wehhejed
Pi o tatchua g Jiosh matt wabsh wo has hu twuad ch wabshaba matt wo sdodolimak
Bamt masma hab wo e wuad enamki ed mo wehsko hab e wua g Jiosh hemajkamga
Ahpim uuwi amt ab wabsh wo ha wechok
Bo masma hab chuig g heki hu thimdag chehanig
Pi amt has wo chei ab amjed mo has i kaij g chechoj Â k wabshaba ab wo ha kakke g ewehm kihkam am ekihki am mamtp wo haichu smahchim
Dat wo si edadagk mamtp ab wo ha kakke mam am e mihshmad
Pi g hab wo elidad mas ahpim emgahi wuhshanim ab i wuhsh g Jiosh haichu ahga o mams ahpim ab wai bei
Mt wo chum smahchk mo id d Jiosh chehanig mamtp hedai hab e elid mam d Jiosh haichu ahgdam ch edgid g gewkdaj g Hekia Sapekam Gewkdag
Kumt pi ab hu wo ha kaiha matp hedai pi ab hu wo kaiha ihda
Pegih neh niwepnag am g wo si i e gewpkad mamt wo ah g Jiosh haichu ahga k wabshaba pi wo ha dai hegam mat g gawul kaidam neokikaj wo nenneokad
Wehs amt haichu si sap am hab wo junihid enamki ed ch pi wabsh wo has hu e wuad
