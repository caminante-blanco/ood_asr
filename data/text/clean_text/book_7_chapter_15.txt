
Am ant ep wo emahgi ihda skehg haichu ahgaj g Jiosh niwepnag
Ab amt i swohoch mant eda am emahgi heki hu k swihnam gegok am ewohochudadag ed
Do ihda skehg haichu ahga mamt heg hekaj wo e doibia mamtp woho an uukch
Am ant emahgi mant haschu bei
K id d si shas haichu ahgaj g Jiosh ch hab chuig mat g alidaj muh heg hekaj pi ap tchuijig  k uhpam ep e chegito mo am d i waik tash mamt am woi cheo ch ed hab masma mo an oohadag Jiosh heki hu oohana ed mat am hab wo e juh
Am at i e chehgi Peter wui k ab hahawa wehs ha wui g am echuhchai  k am ep i e chehgi ha wui g hetasp siant i baiwichkim mo ab d wohochuddam
Muijj idam o an d wabsh kia dodakam
T haijj hi wa koi
Am at hahawa ep i e chehgi ewehnag James wui k ab ep ha wui wehs g am echuhchai  k am si ha oidch hab waap i e chehgi ab niwui
Ni eda skookam ha shoigchud hegam mo ab swohochud
K pi ab hu d chum niwuikam manis d wo kehshajk
T wabshaba wa am niwui i e chehgid k ab i niwaid k am i nikei
Bat wa masma si snihoigeel g Jiosh
Kuni heg hekaj d kehshaj ch chum hems wehs ha baich i si chikpan hegam mo am d chuhchaij
K eda d Jiosh mo hab junihim ihda
Pi ani hejel hab junihim
K g Jiosh hab waap i ha wehmt hegam mo niwehm d piongaj g Jiosh
Wehsijj ach heg am wa ahgachug
K d ihda haichu tahga mam ab swohochud
Id o d haichu tmashchama mat uhpam ep e chegito g Christ
Msh eda hai hab cheche mat pi hedai uhpam ep wo e chegito
Pegih t g Christ hab waap pi ep e chegito matp wo wohok mat pi hedai ep wo e chegito
Kut pi d wo haichuk machs hekaj wo emmihshmad o mams ab wo swohoch
T d wabsh wo iattogik mattp wo emahgi mat g Jiosh ab i wuhshad g ealidag
Kumt pi wo shai e doibia
T pi haichu wehhejed wo skehgajk g emwohochudadag
T hab waap pi wo e doibia hegam mat heki hu koi ab i swohochudk g haichu tahga ab amjed g Christ
Shaatt wai si shoig hab wo mahsk wehs ha baiwichkim ahchim wohochuddam mattp pi uhpam ep wo tchegito
T wabshaba woho ab i wuhsh g Christ muhkig amjed k am i shonwuich mat wo i wuwha g koi
Muhkig at ab i shonwua hema amjed g oodham
T g i wuhshanig ab muhkig amjed hab wa masma ab i shonwua hema amjed g oodham
Hegai mat g muhkig ab amjed i shonwua o d Adambad
Kuch wehsijj mukiog nach pi heg ab d amjedkam ch heg wehm d Hemako
K hegai mat g i wuhshanig ab amjed i shonwua d Christ
Kutt heg wehm ab i themakoj ab i swohochudk k hekaj ab wo i wuwha muhkig amjed
Do Jiosh hab elida mat wehpeg ab i wuhsh g Christ ab muhkig amjed
Tt ahchim ab hahawa hab waap wo i wuwha mach ab swohochud
Id at hab wo e juh mat hekid ep wo jiwia g Christ
T am haha wo huhug g jewed
Kut ab wo dagito g Christ g ekownaltalig eohg Jiosh wui
T Wabshaba g Jiosh wehpeg ab wecho wo i ul wehs haichu
Hemuch at ab wo gegokkad g kokownal ch nahnko mahs gewpkdag Christ wui
T wabshaba g Christ hemho wa wo himchudad g ekownaltalig ch ab wo ai mat wehs wo ha gewito g eobga
K g muhkig d si oidchkam haichu mamt wo gewito
An o hab chuig Jiosh oohana ed mat wehs haichu ab wecho wo i ul g am si eKehsha
K oi wa pi hejel hab e ahg g Jiosh mas ab wecho wo i e ul
T wabsh chum haschu ab wecho wo i ul g Christ
T heg ab hahawa wehs haichu wo dagito eohg Jiosh wui
T g Jiosh d wo gee kownalk wehs haichu dahm chum hekid
Neh haijj at g emtatchui ab i swohoch g skehg haichu ahgaj g Jiosh k hahawa koi
Kumt hai hab waap ab i swohochud k e pahl wapko mamt wo ha wehmajk am i kook
Pegih pi g hab wo chehi mas pi ep wo e chegito
Wehs tashkaj ach pi shai huwid g tdoakag ahchim mach am ahgachug g doibiadag
Kutt pi am hab wo tjunihid matp pi ab hu wo i wuwha g koi
Neh niwepnag wehs tashkaj o am hab chuig g snimukimkam
Id ani hab kaij nani pi ab si has emelid mam d niwehm wohochuddam
Ia at hai hab masma nicheggia mo g sta ehbidam haichu dodakam Ephesus t am
Kunt pi ab hu ha wui wo shai kekiwua am ahgachugch matt ep wo tchegito am i kook matp pi d wo wohokamk
Matp hab chuig nt wabsh oidk hab wo nijunihid g hab hachei mo hab chuig Tt hig wabsh wo si tgegosidad ch wo shehgigk natt pi hemuch im hu hab wo i tjuh 
Mt wo e iattogid k hab waap wo masmak mo hegam mamtp ab wo ha kaihamad
Haijj amki pi mahch g Jiosh
K id d si emedadag
Am g wabsh wo dagito g pi ap echegitoi k sap haichu wo chegito
Neh haijj amsh hab cheche Shaht masma ep wo i wuwha g koi
Kut has wo mahskad g hohon matp woho hab wo e juh 
Pegih nt wo emtashogi
Thohon o wepogidas mo g haichu kai
Heg at am wo e ei jewed ch ed
T g elidaj wo padt
T g kai am haha wo i wuhsh
Hegai mam am eesha o d wabsh si swohom haichu kai ch pi d wehs hegai mat ab wo i wuhsh
Jiosh at hab masma am wo wuhshad mo has i masma tatchua k ab mahkch mat hab wo mahskad mo g jeej
Wehs o gawul mahs g haichu wuhshanig
K g haichu doakam hab waap gawul mahs
Oodham o am wa has mahs chuhkug
K g haichu doakam ch uuwhig ch waptopi am wa heheejelko gawul mahs chuhkug
Tash ch mashad ch huhuu o gawul masma mo g jewed ch gawul masma skehgaj
K idam mo an tdahm hab chuig pi e wepo masma skehgaj
Mashad o gawul masma skehgaj mo g tash
K g huhuu hab waap gawul masma skehgaj mo idam ch pi e wepo masma skehgaj
Ihda thonshpadag o d wabsh jewed t ab haichu ch wo hekit k pi wo kehgajk ch pi wo ha gewkdagk ch wo muh k ged hu wo e hiash
T g Jiosh ab wo i twuwhas
T g thonshpadag d haha wo dahm kahchim ch ed haichuk ch wo skehgajk ch wo gewkdagk ch pi hekid wo hekit k pi hekid wo muh
Jiosh at ab tmah ihda thonshpadag matt id dahm jewed wo hekaj
K hab mahs mat hemho wa am wo nahto g dahm kahchim honshpadag matt an wo hekajid dahm kahchim ch ed
Neh bo chuig g Jiosh oohana mash g wehpeg oodham d Adambad
Tsh id g Jiosh am nahto k ab mah g doakag k Hekaj am i shonwuich g oodham doakag
K wabshaba g Christ ab hahawa tmahkch g wechij doakag
Pi o an hu wehpeg d dahm kahchim doakag g oodham ch wabshaba hemho wa in jewed dahm wehpeg mahsi
Jiosh atsh wabsh g jewedkaj am nahto hegai si wehpegkam
T heg i dahm ia hahawa jiwia g Christ ab dahm kahchim t amjed
Wehsijj ach ab d amjedkamaj hegai mat g jewedkaj e nahto ch hab wa masma
Ch ahchim mach ab swohochud hegai mat ia jiwia dahm kahchim t amjed hab wa masma mo hegai
Matt wo i wuhsh ab muhkig amjed k haha wo wepo masmak
Pi at an hu wo shai i wah dahm kahchim ch ed ihda jewed dahm thon mo aihim g muhkig
Neh nt am haha wo emahgi g saagi haichu
Pi att wehsijj wo koo k wabshaba wehsijj wo gawul tjuh ahchim mach ab swohochud g Jiosh haichu ahga
Kut id si shohtam hab wo e juh hab masma mam si shohtam e wuhigid
Wehpeg at ab wo kaida g kukuikud k g si ha oidchkam ab wo kaida
T ab ha hekaj wo i wuwha hegam mat heki hu koi ab i swohochudk g Jiosh haichu ahga
Tt ahchim mattp in d wabsh wo kia dodakamk hab waap wo gawul tjuh
Ihda thon at am gawul wo e juh mat pi hekid wo muh
T hab masma wo e wohokamch ihda mo an hab chuig Jiosh oohana ed 
Muhkig at im hu hab wo i e juh
Jiosh at am sap wo gewito
Bo wa masma g muhkig mo g si gee kooi
K g skook tnamkidadag heg hekaj pi ap tchuijig heg wa wepo mo g keij
T wabshaba g tkownalig Jesus Christ gam hu hab i juh g keij ab nakogk g skook tnamkidadag
Jiosh at am i apech mat hab masma wo tgewitojel g muhkig
Kuch heg hekaj si shehgigam ab hoigeid
Pegih neh niwepnag pi at wo shai heki e wua matt haschu am hab wo junihid g tkownalig Jesus wehhejed
Kumt heg hekaj swihnam wo gegokkad ewohochudadag ed ch chum hekid wo si chikpanad wehhejed
