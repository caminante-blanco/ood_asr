
Id ant hab wo ah heg amjed lial mamt am wo toawad ha wehhejed hegam ewehm wohochuddam mo am kih Judea jewed ch ed
Bani ha ahg hegam wohochuddam mo am muikpa kih Galasia jewed ch ed mat am wo toawad g elialiga
Kumt ahpim hab wa masma hab waap am wo hai toawad wehs domig ed mamtp heekia wo i e nako am aamichudk mam heekia i ha gew
Kumt am wo hai i ha chuhcha mat am wo i ui g emmahkigdag Jerusalem wui
Nt am wo ha oohani g geegedchu Jerusalem t am am jiwiak emwui
T id am wo i bei g emchuhchai k am wo hihi
Kunt ahni am epai wo ha oi matp d wo Jiosh tatchuik mant am wo hih
Wehpeg ant am wo i ha neidahi g twehm wohochuddam hakihhim oidk am Macedonia ch ed k am haha wo i emchehgimed  k antp hems wehs shehpched oidam am wo emwehmajkahim
Mt am haha wo i niwehmt mantp hebai baich wo i hih
Pi ant wo emnei am himadch Macedonia wui nani pi tatchua mant am wo wa tash emwehmajkahim matp d wo Jiosh tatchuik
Bani nielid mant ia wo haichugk Ephesus kihhim t am ch ab wo ai g bahijida gegosig
Geej o g niapedag mant am hab wo junihid g Jiosh chikpan iia chum as hi wa muijj ab niwui gegok
Tp hems am wo jiwia g Timothy emshahgid
Kumt si sap ab wo neidad no pi am hab waap junihim g Jiosh chikpan hab masma mani ahni
Pi amt wo pi ap hab elidad mo d wabsh wechij oodham ch wabshaba am wo i wehmt
T hab sap e taht k ab uhpam wo i hih
Si ani nenida mat ia ep wo jiwia hegam ha wehm mat am wehmaj wo hihi emwui
Am amsh sneidamk g Apollos
Kuni ab chum si i gewkemhun mat am wo i emchehgim
K wabshaba pi hab elid mo d Jiosh tatchui mat am wo hih hemu ch heg hekaj pi wo ha oi idam mat am wo i emchehgio k wabshaba am wo wa emnei mat hekid am wo sapekad wehhejed
Am g wo se nenoidad ch swihnam wo gegokkad am ewohochudadag ed ch sgeehogam am wo chikpanad  ch ab wo e chehgidch wehs haichu k ed mam ab si pihk e elid wehs ha hekaj
Smahch am mo hegam Stephanas d si wehpegkam am emjewedga ed mat wehs e wehm ab i swohoch g skehg haichu ahgaj g Jiosh
Idam at am i e dagito mat haichu am hab wo junihid ha wehhejed g wohochuddam
Kuni ab emgewkemhun niwepnag  mamt ab wo ha kaihamad hegam mo hab masma emwanimed mo idam ch hegam mo hedai ha wehm chikpan
Hemu at wabsh ia dada g Stephanas ha wehm g Fortunatus ch Acaicus
Kuni si sap nitahtk ch ha neid nani pi si semneidamk
Ab at si i nihehgchul hab masma mat hab emjuh
Sap amt ab wo ha neidad g hab mahs oodham
Hegam mo ab ihm g Christ iia Asia jewed ch ed o am i emahgid mamt ab wo i sha hoigeel
Aquila ch Priscilla ch hegam mo am e nanmek hakih am o hab waap am i emahgid mamt ab wo i sha hoigeel
Wehsijj g wohochuddam iia Ephesus t am o hab waap am i emahgid mamt ab wo i sha hoigeel
Ab g aai wo se hoigeidad nam pi d e wehm wohochuddam
Ia ant hejel wo ooha g nihoigeidadag am emwui
Jiosh at gam hu hab wo i ha juh matp hedai pi ab hu wo tatchuad g tkownalig Jesus
Ia at ep wo jiwia g Jesus shohtam
Si o shemajima g tkownalig Jesus Christ ab emwui ch baich ab wo i emmah g i wehmtadag
Ab ani si pihk nielid wehs emhekaj ahpim niwehm wohochuddam
Neh id ant hab wo wai chei am emwui
