
Kuni ahni hi pi shai hasigamkaj neok niwepnag mant eda am wa jiwia emwui am ahgachugch  mat g Jesus Christ ab muh kots t ab am twehhejed
Kuni hab nahg mant heg am wo wai ahgachugad  ch heg hekaj si sgihug ch gigiwuk
K g haichu niahga pi am hu hab shai kaidag matp hems g si se mahchim oodham haichu ahga
K wabshaba g Hekia Sapekam Gewkdag am wohokamchud g haichu niahga
Heg ani hekaj smahch mo g emwohochudadag pi ab hu shon heg ab hemajkam haichu amichudadag ch wabshaba ab Jiosh gewkdag amjed
Am ani wa hi wa ha ahgid g haichu amichudadag hegam mat geegeehogat ewohochudadag ed
K wabshaba id pi d hemajkam haichu haamichudadag chum hems hegam mo d shas hahaichu
Hegam haichu haamichudadag at wabsh ha wehm wo huhug
Ihda haichu amichudadag mani hab ahg o d Jiosh hab elida am twehhejed ch an hab chuig mat koi in hu nahto ihda jewed ch wabsh saagi an hab ah chuig
Do Jiosh hab elida mat g Christ wo tdoibia
Heg o d kownal wehs haichu dahm
T eda g shas hahaichu ab naggia kots t ab no pi pi mahch g Jiosh hab elida
An o hab chuig Jiosh oohana ed 
Pi o hedai shai neid o kah o chegito mat hees i skehg haichu am i apech g Jiosh am ha wehhejed hegam mo ab si tatchua
Jiosh haichu hab elida o pi ta machima am twehhejed
K wabshaba g Hekia Sapekam Gewkdag wehs smahch ch am i ttashogid
Neh no hig pi woho mo pi hedai ep smahch g haichu tchegitoi hab masma mach ahchim hejel smahch
Pegih ch ahchim hab wa masma pi hedai ep smahch g Jiosh haichu chegitoi
T wabshaba g Jiosh ab tmah g Hekai Sapekam Gewkdag mat am teda wo ulinig ch am wo i ttashogidad mo haschu ab tmakiog g Jiosh
Pegih pi att wo shai tnako machs am hu wo tashogi g Jiosh wohokam heg hekaj hemajkam haichu amichudadag
K wabshaba g Hekia Sapekam Gewkdag ab tmahkch g haichu amichudadag mach hekaj am i tashogid
T hegam wo wai samich mo hedai edgid g Hekia Sapekam Gewkdag
T hegam mo pi edgid pi wo amichud k pi wo bei mo haschu ab tmakiog
Heg wai Hekia Sapekam Gewkdag o ab tmahkch g amichudadag matt wo samich g wohokam
Ahchim mach edgid g Hekia Sapekam Gewkdag att wo tnako matt am sap wo i aamich mo haschu am i ttashogidch
K hegam pi tamichud matp hedai i pi edgid g Hekia Sapekam Gewkdag
Id o hab ahg hegai mo an Jiosh t amjed oohanas 
Pi o hedai hejel smahch g Jiosh chegitoidag mas ab wo haichu i ahgi
Pegih bo chuig
Kuch wabshaba ahchim smahch no pi g Christ ab tmahkch g echegitoidag
