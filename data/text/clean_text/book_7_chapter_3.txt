
Am ani wa pi hasigam neok niwepnag mani am emahgid g wohokam namt pi pi koi geegeehogat id eda twohochudadag ch pi am hu si e dagitokch Hekia Sapekam Gewkdag wui
Bam wai masma mo g aal nam pi d wabsh wechij id eda twohochudadag
Heg o wa wepo mani g wihbi emiichud ch pi g haichu hugi emgegosid ab wabsh sbahbagi haichu emahgidch
Chum wa iai idani amt koi geegeehogat  k hab wabsh kia chuig mo hegam mo pi mahch g Jiosh
Neh am am aai se hehgamk ch aai e kawani
K id hekaj am tasho mam ha oidch hab e wua hegam mo pi mahch g Jiosh
Haijj amsh hab cheche mam ahni Paul am nioid ch haijj hab cheche mam g Apollos am oid
K id am wohokamchud mam ha wepo haichu chegito hegam mo pi mahch g Jiosh
Pi ach d si haichu ch d wabsh piongaj g Jiosh mamt ab tab bei g wohokam ab amjed g Christ
Do Jiosh mo ab tmahkch g tchikpan
Kuch am hab wabsh junihim mo haschu ab tmahkch hab masma mo g oidag ch ed chikpandam
Heg o wa wepo mani ahni am esh g haichu kai am wehpeg ahgch g Jiosh haichu ahga
K g Apollos am wapga g esha am baich i ahgch
K wabshaba d Jiosh ch am i wuhshad g tesha mamt ab swohochud k am hees i oi g haichu ahgaj mach am ahgachug
Kuch heg hekaj pi d si haichu ahchim mach am eshad ch wapga am ahgch g Jiosh haichu ahga
Jiosh o d si haichu no pi heg am i wuhshad g tesha mam ab swohochud ahpim mam kah g haichu ahgaj
Wehs ach twepo masma ahchim mach ahgachug g Jiosh haichu ahga chum achs hema wehpeg am wo ah tt hema am baich wo i ahgahi
T g Jiosh ab wo tmah g tnamkidadag matt hees hab i juh g chikpan
Pegih dach piongaj g Jiosh g Apollos wehm
Kum ahpim d Jiosh eniga mach am emchikpan wehhejed g Jiosh
Heg o wa wepo mam d Jiosh kihta
T heg ab i nigawulkai mant emchikp hab masma mani d snimahchim kihtdam ch am shondad g kih am ahgachugk g Jesus Christ
Kum ahpim epai himchud g kihta ahgachugch g Jiosh haichu ahga
K ab emab mamt si snenoid k am hab wo junihid
Shondaj o heki hu nahtois ch d Jesus Christ
Kumt pi haschukaj ab ep wo shondad
Neh tp hems wo e mehi matp haschu kih wabsh g shaikaj hab wo e juh
Pegih t hab wa masma wo i e aappe g emchikpan
Mt heg hekaj si sap hab wo juh  k hab wo bei g enamkidadag mat hekid wo e mamche
T hi wo wa e doibia matp hedai pi kehg hab juh g echikpan
T wabshaba g chikpanaj wo huhug hab masma mat g shai wo meitto am mei ch ed
Heg o wa wepo mach d Jiosh cheopiga no pi am teda kih g Hekia Sapekam Gewkdag
Id amt wo chum smahchk
Jiosh at wo padch matp hedai wo i empadch nam pi d enigaj ch d hekia sapekam
Hai amtp hab i e ahg mam schu aamichud am ha nena ed g hemajkam
Pi g am wo hejel e iattogid
Pi at hab wo telidad machs schu aamichud hegam mo pi mahch g Jiosh haichu amichudadag mattp heg an wo uukchid
Am g wo i e nakog mamt an wo uukchid chum as hab wo emelidad mam pi haichu aamichud
Do wabsh pi haichu an Jiosh tahgio mo haschu idam hab elid mo d haichu amichudadag
T g Jiosh an wo ha wulsh heg hekaj haichu haamichudadag mo hab masma an oohanas wehhejed
K an hab ep chuig mo d wabsh pi haichu g hachegitoidag g schu aamichuddam am Jiosh wehhejed
Kumt hekaj pi hedai wo chum ge thaichuchudad
Dach wabsh empionag g Apollos ch Peter ha wehm
Wehs ihda jewed o d emeniga
Hegai mo hemu in haichug ch hegai mo ab hahawa him o d emeniga
Doakag ch muhkig d emapedag
Kum d Christ hemajkamga
K heg d alidaj g Jiosh
