
Dach wabsh piongaj g Christ
K heg tnuhkudachud matt am wo i tashogi g saagi haichu ahgaj g Jiosh
Kumt hab masma wo stmahchk
Hapionag at heg am hab wo wai junihid mo haschu g ahmoj chehani ch sap wo nuhkud g enuhkuda
Pegih ni heg am wai chikpanid Jiosh
K pi shai nikudut mamtp has i masma hab wo elidad g nichikpan ahpim o hedai i hemajkam
Niinis hejel wo ah manis has masma hab wua
Pi o haichu shai nikudut am nichegitoi ed manis pi ap am hab junihim g chikpan am Jiosh wehhejed
K wabshaba pi id hekaj e wohokamchud manis am wabsh i si sap am hab junihim
Heg o wai Jiosh smahch machs hedai sap am hab junihim g tchikpan
Mt heg hekaj pi ab hu wabsh si shohtam hema haichu wo abch mat koi wo e ai g tash
Am at haha wo taappe g tkownalig mat hekid wo jiwia k wo mahsko wua mach haschu i chegito ch haschu ahgch hab junihim haichu k ab haha wo i tmahkhi g sap has elidadag mo hees ab i him twui
Neh id ani am emahgid niwepnag ab tamjed ahni ch Apollos mant am wo i emtashogi mamt pi am hu dahm wo i chesh hegai mo haschu an oohanas Jiosh oohana ed
Pi amt hedai Jiosh pionag ha baich ab wo si has elidad ch wabshaba ab wehs wo ha kaihamad g Jiosh haichu ahga
Pi g wo chum si e haschudad heg hekaj mam haschu i edgid ch haschu i smahch
Jiosh at wehs ab wabsh emmah mam haschu i edgid
Bamsh e elid mam heki hu wehs haichu edgid ch heki hu d skakais ch d ge kokownal
Kuch eda ahchim Jesus Christ chuhchai pi d skakais ch pi d kokownal
Mamt hui woho d wo kokownalk
Kutt emwehm d wo kokownalk
Kuch eda wehs ha baich d i shoigkam ch attp hems wo tkoij am wehhejed g Jiosh haichu ahga
Shahag wepo mo g Jiosh am tchehgidch wehs ha baich hab masma mat g kownal am wo ha chehgi hegam matp ha gewito k ha lilsoch
Ahpim am hab e elid mam d si haichu smahchim ab amjed g Christ ch si sgewpkdag ch ab d si has haelida hegam mo pi mahch g Jiosh
K eda idam pi kehg has telid ahchim mach ahgachug g Jiosh haichu ahga ch hab telid mach pi haichu mahch ch pi ha gewpkdag
Hebai ach bihugkoo ch ep tonkkoo ch pi edgid g eniga
K hegam tgewichshulig
Pi ach hebai tmahch ch kih Â ch si chikpan ch hejel tdagioid
K hegam skookam has tahg
Kuch ab wabsh i sha hoigeid
Tshoigchud o
Kuch wabsh nakog
An o ahgahim g iattogi ab tamjed
Kuch wabsh shemajim ha wehm neneok
Bo wabsh telid mach d wabsh hegai mo g hemajkam sohhod ch gam hu nehnchud
Id ani emahgid mant wo haichu i emshelini hab masma mam d si nitatchuidch niaaliga
Pi ani hab ahgch emahgid manis wo si emedawua
Heg o wa wepo mani d emohg id eda himdag namt pi ab niamjed kah g skehg haichu ahgaj g Jiosh k hekaj bei g ewechij doakag
T wo muijk g emmashchamdam id eda Christ himdag
Ni eda d wai ahni mant wehpeg am emwui uapa ihda skehg haichu ahgaj g Jiosh mamt heg hekaj e doibia
Kuni ab i emgewkemhun mamt am hab wo junihid mani wa haschu am emchehgid
Ia o daha g twehnag Timothy
Kuni am ahgid mat am wo i emchehgim ed k wo i emchegitoich matt has masma am wo himchudad g tdoakag am wehhejed g Christ mani wa am emmashchamahim ch wehs ha mashchamahim mani hebai i hihhim
Smahch am mat heg ab niamjed ab i swohoch g Christ k heg wa wepo mo d si nitatchuidch nialidag ch am hab junihim g haichu niahga
Kah ani mamsh hai si e sheshmachud hab e ahgch mant pi am hu wo i emchehgim
Nt wabshaba shohtam ab wo i hih emwui matp g Jiosh hab d wo elidak k am haha wo smai mams has masma himchud g edoakag ahpim mam chum si e sheshmachud ch mui neneok
Ab ach wecho g Jiosh
K pi hab chum chuig machs wabsh wo neneokad ch wabshaba g sap haichu hab wo junihid heg hekaj Jiosh gewkdag
Ab o emab mamt ab wo i e dagito wui g Jiosh
Nt hemho wo wa semkehel am jiwiak mamtp pi ab hu wui wo i e dagito k wabshaba si shemajim ab wo i emnei mamtp ab wui wo i e dagito
