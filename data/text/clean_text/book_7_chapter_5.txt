
Am ash haichu hab ep chuig emshahgid ch d si gee pi apekam
Msh eda si e hahaschud
Hema ash wabsh hohnig g eohgbad hohnig
Eda chump g Jiosh pi wohochuddam pi hab shai masma
Mt wo chum si pi ap e taht mat id am hab e juh emshahgid k wo i wuhshad hegai mat am hab juh ihda pi apekam
Chum anis pi am hu haichug ch eda heki hu hab i nah mat ihda oodham hemho wa gam hu wo i e wuhshad  no pi hab masma tchehani g tkownalig Jesus matt hab masma am hab wo junihid
T heg am wo emwehmajk
Kumt heg hekaj am wo e nam  k wo i wuhshad ihda oodham ab e amjed
Kut am wo e shoigch ihda oodham ge Jiawul wecho k atp hems id hekaj ab wo i e shoigch Jiosh wui k d wo e doibiakamk mat ep wo jiwia g tkownalig Jesus k wo ha lodai g pi ap chuijkam
Pi o ape mams hab wo chei mam wabsh si sape mo eda an haichug g pi apekam am emshahgid
Smahch am ihda hab cheidag Al chum jewajidakud o sgewkdag ch i kookpodkad g wahga Id o chum ttashogid mat g al chum pi apekam gee haichu wo padch
Neh t wo wa e muhkid g kahwal mad mat wo e wuhshad g tshohshon ha doibiadag
T g jewajidakud gam hu hab wo i e juh
Pegih k g Jesus Christ d swohokam ch e muhkid am twehhejed mat wo tdoibia ab amjed g pi apekam
Kum heg hekaj pi padchudas ch gam hu hab wo i juh g pi apekam mat pi wo empadch
Pegih tt wo si shehgigk id hekaj ch gam hu hab wo i juh g pi apekam k hab wo wai junihid g sapekam ch hab wo wai kaijjid g wohokam
Heki ant hu wa am emoohanid k emahgid mamt pi ab hu wo ha nawojk hegam mo ha wehm woiwup mo hedai pi d hawehm kihkam ch hegam mo sbahbanma ch hegam mo melchkwuhim g chehanig kch hegam mo heg ab ihm ch ab wui e hoigeidahun mo pi d Jiosh ch d hanahtoi g hemajkam
Pi ani hegam hab ha ahg mo pi d twehm wohochuddam ch hab chuig
Idam o an wehsko hab chuig
Kumt pi has masma pi ab hu wo ha miabi
Hegam ani wa hab ha ahg mo hab e ahg mo d twehm wohochuddam ch eda am hab junihim g pi apekam
Pi g am chum hems wo ha wehm dadhaiwua matp hedai wo ha wehm woiwup mo hedai pi d ha wehm kihkam o atp wo sbahbanmak o atp wo melchkwuhid g chehanig o atp ab wo ihmad mo haschu d wabsh oodham hanahtoi ch ab wui wo e hoigeidahunad o atp d wo siimkamk o atp d wo schu ehskamk
Pi o ab hu tab machs wo mamche g hachuijig hegam mo pi d twehm wohochuddam
Jiosh at hab wo ha juh
Ab o emab mamt gam hu wo i ha wuwhas hegam mat pi wo dagito g pi apekam k eda d chum emwehm wohochuddam
Id o hab ahg hegai mo an Jiosh t amjed oohanas 
Gam g hu wo i wuhshad g pi apekam hemajkam ab e amjed 
