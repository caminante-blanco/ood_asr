
Pi g am hu aai wo e lodaitad am ha tahgio hegam mo pi mahch g Jiosh ch wabshaba ab ewehm wohochuddam ha wui wo e dagito
T am wo i apech mamtp haschukaj pi e apet
Mt wo chum smahchk mo hab him g tash matt d wo uugchuk id dahm jewed ahchim Jiosh hemajkamga
Pegih tt wo chum tnako matt am wo i apech g al chuuchum haichu am tshahgid
Mt ep wo chum smahchk matt am hu wa hebai chum hems g anghil wo ha lodai
Kutt wo chum tnako matt wo haichu i apech id dahm jewed hejel twehhejed
Pi g am wo behi hegai mo pi mahch g Jiosh mas am wo i apech mo haschu i pi ape am emshahgid
Dat wo sta edam haichuk mamt aai wo e lodaitad
Ab amsh si has ha elid g schu aamichuddam ch amtp eda pi hema cheh am e shahgid mas am wo i emapech
K amsh aai e lodait am wabsh ha nena ed hegam mo pi mahch g Jiosh
Am am e chehgidch mamt i e gehgch mam eda e kamon
Matp pi am hu wo i emapech g emwehm wohochuddam mt wabsh pi am hu has wo kaijjid ch wo nako chum ams haichu emehs
Ni eda kah mamsh wabsh hejel pi ap haichu hab wua ab ha wui ch haichu ha ehsid chum hems g ewehm wohochuddam
Mt wo chum smahchk mat g pi ap hemajkam pi am hu wo i wahp Jiosh kownaltalig ed
Pi g am wo e iattogid mams am hu wo i wahp mamtp ha wehm wo woiwupad mo hedai pi d emwehm kihkam o hedai d emwehm chechoj o g emwehm uuwi o amtp wo jioshgat k ab wo ihmad mo haschu d wabsh oodham hanahtoi Â o amtp wo schu eeskk o wo sbahbanmak o wo siimkk o wo haichu ha iattogidad ab hema amjed o wo haichu ha wohppoidad
Haijj am hab chuigkahim
T wabshaba g Hekia Sapekam Gewkdag gam hu hab i juh g pi ap emchuijig k am i emapech g tkownalig Jesus Christ wehhejed
Kumsh hahawa hai hab cheche mo wehs haichu hiwgidas matp haschu wehhejed pi an hu haichug g chehanig
Nt wabshaba am wo emahgi mo pi wehs haichu skehgaj am twehhejed
Pi att wo chum hiwigi mat haschu gan hu wabsh wo i si tui
Hai amsh hab cheche Haichu hugi o ab d wuikamaj g twohk ch g wohk g haichu hugi ab d wuikam ch hab chum ahg mo wehs sape mach haschu i tatchua am wehhejed g thonshpadag
K wabshaba id pi woho mamsh has chum ahg
Pi att wabsh wo huhug hab masma mat idam haichu k heg hekaj wo si tnuhkud
Neh mo g cheoj tatchua mat ab wo i miabi g uwi nat pi hab masma nahto g Jiosh
K wabshaba pi hab d ahga ihda mas wabsh chum hedai wehm wo woiwua Pi at hab ahgk tnahto g Jiosh machs pi ap wo hekaj g thonshpadag k wabshaba hab ahgk matt g tkownalig Jesus wehhejed wo hekaj nat pi heg am twehhejed muh
Jiosh at ab uhpam i wuhshad g tkownalig Jesus ab muhkig amjed k hab waap wo i twuwhas ahchim heg hekaj egewkdag mat hekaj ab i wuhshad g Jesus
Mt wo chum smahchk mo g emhonshpadag ab gii ab g Christ ch d enigaj
Pegih mt pi woho hab wo juh g ehonshpadag mat ab wo i e wehnad g chehpaawi
Aha nam pi mahch mamtp hema i wo wehmaj woiwua g chehpaawi k d haha wo hemakok heg wehm
Si o shel am ahg ihda g Jiosh oohana ch hab chuig mo d hemako am Jiosh tahgio hegam mat wo e wehm wohpiwua
K pi hab chum mahs machs hab wo masmak chehpaawi wehm ahchim matt ab i tdagito Christ wui nach pi d hemako heg wehm
Ni heg hekaj hab kaij mamt wo si e nuhkud id amjed mamt pi wabsh chum hedai wehm wo woiwupad namt pi heg hekaj wo e hemakoj ha wehm k wo uamhu g ehonshpadag k hab masma wo i e mehkod ab amjed g Christ
Mt wo chum smahchk mo g Jiosh ab emmahkch g Hekia Sapekam Gewkdag
K heg am emeda kih
Pegih k d cheopigaj g emhonshpadag ch pi d wabsh hejel emeniga
Jiosh at am i dagito g ealidag kots wui mat wo tdoibia
Kutt d haha wo hemajkamgajk ch heg hekaj ab wo si has i elid k wehhejed wo hekaj g thonshpadag
