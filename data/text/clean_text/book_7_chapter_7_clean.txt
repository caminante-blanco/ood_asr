
Ia ant haha wo emahgi hegai mam wa nikakke ia nioohanidk
Id amt wehpeg ab nikakke mas sape matt pi wo ha hohnt
Kunt hab wo emah mo chum hi wa sape mamt pi wo ha hohnt
K wabshaba hai g hatatchuidag si sgewkdag
K idam ha wehhejed baich i sape mat wo e hohnt mat heg hekaj pi am hu wo i shul pi apekam ch ed
Kumt ab aai e wui wo e dagito ahpim mam d e hohonikam no pi g emhonshpadag d aai emeniga ch pi d wabsh heheejel emeniga
Mt hab sap e tahtk ch wo e wehm kihk
Pi g aai wo e daad heg hi wa mamtp am aai wo e apech mamt hees i tash pi ab hu wo i e miabi mamt heg hab wo wai juh hoigeidahuna k am hab hahawa ep wo masmak mam heki hu mat pi wo emgehg g ge Jiawul heg hekaj emtatchui
Pi ani ab hu emchehani mams wo ge hohont heg hi wa mamtp wo tatchuad ch wo e hohont
Mamt hui pi wo ha wehm kihkamk hab masma mani ahni
K wabshaba g Jiosh pi wehs hab masma emapechudch ch hai emapechudch mamt wo e hohont
Nt wo haichu emahgi ahpim mam pi ha wehm kihkam ch ahpim mat koi g emwehm kihkam
Baich o i sape mamt wo heheejelk mani hab masma
Mt wabshaba wo e hohont mamtp pi wo e nako mamt wo shohbi g etatchui
Baich o i sape mamt wo e hohont mamt pi wo e kudutad g etatchuikaj
Do chehanigaj g tkownalig Jesus mamt pi wo ohhod g ewehm kihkam  k amtp wabshaba hab wo sha e juh k hemho wa pi hema ep wo hohnt o wo kunt k wabsh wo hejelk o an uhpam ep wo i e nodagi ewehm kihkam wui
Chum as pi d wo emwehm wohochuddamk g emwehm kihkam mt pi am hu wo ha ohhod matp wo tatchuad mat an wo emwehmajk
Jiosh at am i apech emwehhejed mat pi wo padch g emkihdag
T g Jiosh ab wo ha ui g emaaliga mat d wo aaligajk
T g emwehm kihkam pi wo ha padch
Mt wabshaba wo ha hiwigi mat wo semohhod matp wo tatchuad nam pi pi heg hekaj e wupulshch matp wo semohhod
Do tatchuij g Jiosh mamt wo sap e tahtkkad id dahm jewed
Kum pi mahch mas emhekaj ab wo swohoch g Jiosh haichu ahga k wo e doibia
Pegih tt am wabsh wo kia oidad mattp haschu d i wehhejedkam mat hekid ab i tgawulkai g Christ
Id ani wehsko ha mashcham g wohochuddam
Pi o has d ahga mamtp wo pahl hikuchkask o pi wo pahl hikuchkask
Kumt pi wo chum ge gawul e juh id hekaj
Heg o d wai si haichu matt ab wo swohog elidad g Jiosh
Mattp haschu d i wehhejedkam mat eda ab i tgawulkai g Jiosh ch heg sap am hab wo junihid wehhejed
Mamtp hedai d wo haneneholigak id dahm jewed ch wabsh pi heg hekaj wo si e ehel ab swohochudk g Jiosh haichu ahga
Tp wabshaba am wo sha semapet mamt wo e wuhpulo mt am hab wo e juh
Am g wo schegitok mat emwulo g Christ ab amjed g pi apekam chum ams d nehol
Wehsijj ach d hahawa neneholigaj g Christ chum hems ahchim mach pi d haneneholiga id dahm jewed
Jiosh at ab uhpam tuapa e wui heg hekaj ealidag muhkig
Pegih pi att hegai wo shai hiwigi mas wo tshohbi mach d piongaj g Jiosh
Heg o chum hekid am twehmaj
Kutt am nenaj ed sap hab wo junihid g tchikpan matp haschu wud matt eda ab i swohoch ihda skehg haichu ahgaj
Neh nt am haha wo emahgi mam haschu ab nikakke ab ha amjed hegam mo pi ha wehm kihkam
Pi o d chehanig ihda mant wo emahgi
K wabshaba ab snihoigeid g tkownalig Jesus ch ab nimahkch g amichudadag
Kunt heg hekaj wo emahgi mo haschu baich i sape
Shoo wai si geej g tkudutalig hemu
Kuni heg hekaj hab elid mo baich i sape mamt am hab wabsh wo i chuigk mam has i masma
Mamtp wo ge wehm kihkamk ch pi am wo ohhod o pi wo ha wehm kihkamk ch pi an hu wo hema i chum gahghi
K wabshaba pi d pi apekam mamtp an wo bei g wehm kihkam
Hi wa g hohnta at ab baich wo i wuhshad g haichu pi apedag
Kuni heg hi wa chum pi hab elid mams ab hu wo nam
Pi o am hu gee wiis g tash mat ia ep wo jiwia g Jiosh alidag jewed dahm
Kuni am i emgewkemhun mamt wo e nahtokchid heg wehhejed
Pi g wo shai hiwgid mas wo emshohbi g hohnta  o g chikpan o g has tahhadkam o g emeniga
Tt wo hekaj g jewed dahm haichu k wabshaba pi ab hu wabsh wo si pihk telidad nat pi wehs wabsh wo huhug
Chum ani emtatchuichud mamt pi haichukaj wo e kudutad
Gohkpa o kahch g tchegitoi matt wo ge hohnigk
Kutt wabshaba wo tnako matt heg am hab wo wai junihid chikpan am wehhejed g tkownalig Jesus mattp pi wo ha hohnigk
Mattp hedai wo ha hohnt k hemho wa haichu am hab waap wo junihid wehhejed mat wo shohhoidad
Kumt ahpim uuwi hab waap wo e nako mamt ab wo gawulkdask ch heg am hab wo wai junihid chikpan am wehhejed g tkownalig Jesus mamtp hedai pi wo ha kunk o koi wo ha kunt
Mtp wabshaba hedai wo ge kunk ch haichu am hab ep wo junihid ha wehhejed mat wo shohhoidad
Id ani hab kaij nani pi tatchua mant am wo i emwehmt ch pi heg hekaj manis am haichukaj emshoshobid
Tatchua ani mamt am hab wo junihid mo haschu d sapekam ch pi wo hiwigi mas am haichu wo emshohbi mamt am wehs wo i e dagito tkownalig Jesus wui
Mt wabshaba wo ha hiwigi g uuwi eaaliga mat wo ha kunt mamtp hab wo elidad mo d si tatchui nat pi sap geegeehogat
Am o wa sape mat am hab wo e juh
K wabshaba am wa sape mamt wo ha nuhkudad mamtp hab wo elidad mo sape no pi pi d tatchui
Pegih am o wa sape mamt wo ha hiwigi ch hi wa baich i sape mat pi wo ha kunt
Matp hedai wo e hohont k d wo ewehm kihkamk am hugkam mat hekid hema wo i muh
K am hahawa sape mat ep wo bei g wehm kihkam heg hi wa mat g ewehm wohochuddam an wo bei
Mt wabshaba baich wo i sape tahtkkad mamt pi ep wo bei g wehm kihkam
Neh id o am nitashogid g Hekia Sapekam Gewkdag
