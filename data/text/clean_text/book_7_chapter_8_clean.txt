
Am ant haha wo emahgi hegai mam ab nikakke ab amjed hegai haichu hugi mo g hemajkam an toaw am chum iagchulidch g ejijoshga
Haijj amsh hab e elid mam si smahch mamt has wo chum e junihid ch si e hahaschud g haichu emahchigkaj
Nt wabshaba wo emahgi mamt am hab wabsh wo junihid mat haschu d wo i hawehmtadagk g emwepnag mamtp woho ab wo ha tatchuad
Pi amki koi haichu smahch mamtp hab e elid mam semahch
Jiosh o stmahch ahchim mattp ab si tatchua
Pegih k pi d haichu g hajijoshga am twehhejed nach pi smahch mo g Jiosh d hemako
K eda mui an haichug g gewpkdag an dahm kahchim ch ed ch an jewed dahm mo hab e aaga jijosh ch kokownal
Ch ahchim hi smahch mo d hemako g Jiosh tohg
K wehs haichu d amjedkamaj
Kuch heg wehhejed in d dodakam
K g tkownalig Jesus Christ d hemako ch wehs haichu nahto
K heg gahi wuhshanim g Jiosh ab tmahkch g wechij doakag
Pegih msh hai hi wa smahch mo g hajijoshga pi d haichu am twehhejed ch hekaj pi has e elid ch wabsh koa hegai mo an e toaw ha wehhejed
Sh hai g emwehm wohochuddam pi am hu sap smahch mo pi d haichu g hajijoshga no pi heki hu wai amjed ab has ha elid
Kumsh koa hegai mo am e toaw
Sh idam am emneid ch am emoidch hab e junihim ch eda hekaj e kudut no pi hab elid mo pi ape
Kumsh ahpim hab kaij mo pi has d ahga am Jiosh nena ed mamt wo huh ihda
Pegih matp pi has d ahga k ch pi haichu wo heki emwua mamt wabsh wo dagito
Chum as hi wa sape hejel emwehhejed mamt wo huh ch wabshaba pi ape mamt wo huh matp heg hekaj wo e kudut k wo i shul hegam mo pi hab masma smahch ihda
Idam atp hems am toidk hab wo e juh ahchim mach haichu smahch k am hab wo juh mo haschu hab elid mo pi ape
Pi att am hu wo i wahp k wo tgegos mo hebai i e koa hegai mo an e toaw ha wehhejed g hajijoshga Â natt pi heg hekaj wo heki ha himch hegam mo pi gewpkdag ewohochudadag ed
Tsh eda g Christ ha wehhejed muh no pi sha doibiamk
Kutt wo padch mo haschu hab chum sjunimk am ha wehhejed mattp wo heki ha himch
Pi att hekid wo huh matp haschukaj wo heb hu hihi g twepnag mat am toidch hab wo e junihid
