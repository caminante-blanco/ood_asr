
Pi ani emahgid mams am hab wo junihid hegai mani ahni haschu pi am hu hab wua
Ahni ani hab waap pi hekaj g haichu niapedag chum anis d uhgchu ch gee apedag nat pi am i nikei g Jiosh mant wo ahgachugad g Christ
Ni heg am neid am i dahm mat e chegito k i wuhsh
Kum ahpim d e doibiakam heg hekaj haichu niahga mani am ahgachug wehhejed g Jesus Christ
Chum as hai pi wohochud mani d Jesus Christ kehsha m wabshaba ahpim swohochud nat pi emdoibia k hekaj am wohokamch mani d kehshaj
Id ani am ha ahgid hegam mo pi wohochud mani d Christ kehsha
Ahchim mach d Christ chuhchai ach edgid g apedag matt ab wo bei g tgegosig heg hekaj tchikpan
Christ wepnag ch Peter ch hai ehp g Christ chuhchai ash an uhudch g ewehm kihkam mo eda hasko hihhim ch am ahgachug g Jiosh haichu ahga
Kumsh am ha dagioid
Bani wa masma apedag
Kuch eda ahchim g Barnabas wehm pi hekaj g tapedag ch wabsh hejel tdagioid
K eda wehs nahnko mahs chikpandam ab uu g egehgewi ab echikpan amjed
Shondal am ha dagioid ch g oidag chikpandam ab ha namkid heg hekaj mo haschu i bahijid ch g haichu doakam ha nuhkuddam ha gegosid heg hekaj mo haschu ab i wuhshani
Pi o d wabsh hemajkam hab haelida ihda
An o hab chuig heg eda Jiosh chehanig  mat g Mosesbad an ooha 
Pi amt an hu wo wulsh g woiwis chini mat wo kehiwia g haichu bahijida
Neh pi o hegam hab wai ha ahg woiwis
Ahchim o hab ep tahg
Hegai mo hedai i moihun ch hegai mo hihk g ees at hemho wa ab wo haichu i nei id ab echikpan
Heg o wa wepo matt am ei g haichu kai emshahgid am emahgidch g Jiosh haichu ahga
K hab chum mahs matt ab haichu wo i nei emamjed
Am amsh hai i ha wehmaj
Kuch eda baich i apedag matt ab wo chum i nei haichu emamjed ch wabshaba pi hekid ab hu emtahni ch am wabsh wehs haichu nakog matt pi an hu wo shohbi g skehg haichu ahgaj g Jiosh ab amjed g Christ
Mt wo chum smahchk mo hegam mo am chikpan gee cheopi ch ed ab i neid g egegosig heg amjed mo g hemajkam ab mahkch g Jiosh
Pegih k hab waap masma am tchehani g tkownalig Jesus hemu
Ahchim mach am ahgachug g skehg haichu ahgaj g Jiosh attsh ab amjed wo i nei g tdagioidadag
Ni eda pi hekid shai hekaj ihda niapedag ch pi heg hekaj emahgid ihda manis emchehani mamt wo i nidagioi hemu
Baich i mant wo bihugim k wo muh kih hegai manis wo emkowlant id hekaj skehg haichu ahga
Ab o nichehani g Jiosh mant wo ahgachugad g haichu ahgaj
Kunt wo si pi ap nitahtkk mantp pi am hu hab wo junihid
Jiosh ash ab ep emchehani mamt wo tnamkid ahchim mam ab tamjed kah g haichu ahgaj
Ni wabshaba pi ab hu emtahni heg hekaj mant baich wo i sap nitahtkk ab wabsh emmahkch
Mantp ahni hab i nah mant am hab wo junihid ihda chikpan ch hekaj ab wo bei g nigehgewi
K wabshaba g Jiosh ab nichehani ch ab nihiwig
Pegih k id d nigehgewi mani si sap nitahtk heg hekaj mani ab wabsh emmahkch g skehg haichu ahgaj g Jiosh
Heg ani hekaj pi hekaj g niapedag manis wo emkowlant
Pi ani hedai ha hiwig ch wabshaba wehs ha wehhejed nipionchud mantp hems hab masma mui ab wo i ha nohnogi Christ wui
Ni am ha oidch hab nijunihim hegam mo am oid g heki hu thimdag ahchim Tutuligo mani hekid i ha wehmaj  ch am ha oidch hab nijunihim hegam mo pi am hu oid mani hekid i ha wehmaj mant hekaj ab wo i ha nohnogi Christ wui
K eda pi hab mahs manis pi ab hu wecho g Jiosh chehanig nani pi am hab junihim mo haschu ab i nichehani g Christ
Pi ant am hab wo junihid mat haschu wo ha kudutad chum anis smahch mo sape am niwehhejed
Tp hems heg hekaj wo nihiwigi mant am wo i ha wehmt
Wehs ani ha wepo masma hab niwua mantp hems hab masma ab wo i ha nohnogi Christ wui wabsh chum has masma
Id ani wehs hab wua mant hekaj am wo ahgachugad g skehg haichu ahgaj g Jiosh matt twehm wo bei g sap tahhadkam
Smahch am mat g e melchuddam hab wai masma wo bei gehgewi mat wo si e nakogad
Tt hab wa masma am wo tnakogad matt wehs am hab wo juh g Jiosh tatchui
Hegai mo hedai i tatchua mat wo bei g gehgewi at hemho wa wo e momoisha k wo e nuhkud wehs haichu k ed
Neh id o wehs hab e wua heg wai wehhejed mamt ab wo wahki g gihko
T eda wabsh wo huhug
Ch wabshaba ahchim am hab tjunihim heg wehhejed m at pi hekid wo huhug
Ni hekaj hab hi heg wa wepo mani shel med heg wui mant am wo nahto g nimel k ab wo bei g nimahkigdag
Smahch am mo g shonikkashdam pi tatchua mas wo heki wua g eshonihina
Ni ahni hab waap pi tatchua manis wo heki wua g niapedag wehhejed g nichikpan
Shonikkashdam o ab si e nakog ch e momoisha
Ni ahni hab wa masma ninakog Jiosh chikpan ed mat pi wo niohhod heg amjed am i dahm mant ab i emwai mamt am hab waap wo junihid
