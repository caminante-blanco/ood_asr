
Haijj amsh hab kaij manish semkehid wabsh emoohanidch ch antsh ep wo shemajimak am ep jiwiak
Pegih bani wa masma chum si shemajima mo g Christ
Am g wabsh wo sdodolimak
Nt hab pi wo emkehel am jiwiak
Haijj amsh hab kaij manish wabsh hejel niwehhejed am hab junihim haichu
Ni eda g Jiosh wehhejed hab wua
Nt wo ninako mant wo si sgewkam neo ab emwui
In ach d dodakam jewed dahm ch wabshaba pi hab masma hab tjunihim mo hegam mo pi mahch g Jiosh
Hegam o ab wui gegok g Jiosh ch ha iattogid ch ab si haichuchud g hejel haichu emahchig
K wabshaba ahchim ab tmahkch g Jiosh g gewkdag
Kuch heg gewkdagkaj wehs gewito ihda pi apekam ch pi g hejel tgewkdagkaj
Pegih am amt wo i e chehgi mam am wehs e dagitokch id eda Christ himdag
Nt haha wo skookam ha namkid hegam mo am wa haichukaj pi am hu wehs i e dagitokch
Hai amki ab wabsh dahmjed haichu neid ch hab chum si e elid mam d si Christ pionag
Am g wo si i e oidahim
Ahchim ach hab wa masma d Christ pionag mamtp has i masma hab e elid
Pi ani shai si nielid am hees i emahgidch ab amjed ihda gewkdag mat g tkownalig Jesus ab nimah
Ab o nimahkch mant hekaj am wo i emgewkemhun k pi gam hu hab wo i emjuh ab amjed
Pi ani hab ahgch am emoohanid manis wo emtods
Tp hems hema hab wo chei Paul o si sta keidam kaij ab toohanidch ch wabshaba ia twui jijiwhia ch pi gewkdag
K g neokij d wabsh pi haichu  T eda hegai mat hab wo wa chei wo chum smahchk mant hab wa masma hab wo chei hekid am emwehmajkch mani has i kaij am nioohana ed
Bamt wo smahchk mach pi ab hu shai i twepnad o twepogid hegam mo am si uhgk has e ahg
Wo o wabsh hejel e iattogid no pi hejel am e aappem ch am hejel e ahg mo has masma
Ahni ani hi am wai hugkam niaaga mat hees ab i nimah g Jiosh g chikpan
Kum ahpim d ninuhkuda
Pi ant shai baiwich hegai mo g Jiosh ninuhkudachud mant am jiwia emwui k am uapa g skehg haichu ahgaj ab amjed g Christ
Ni hekaj pi shai nihaschud heg hekaj mo d hai hachikpan mani am aaga hegai chikpan mat g Jiosh ab i nimah ch wabshaba heg wui am nigewkadch mat am wo i geeda g emwohochudadag
Mt hekaj am epai wo i niwehmajk  mamt gam hu baich ep wo i ahgachugad g Jiosh haichu ahga mo hebai pi koi hedai am hu ahgachug
Kunt pi hekid hab wo chum chei manis heg hab juh mat wabsh hema hab juh
Bo chuig an Jiosh oohana ed 
Pi at hedai ab hu wabsh wo chum si has elidad g hejel haichu hab ejuni
Heg at ab wo wai has elidad Jiosh haichu hab juni
Pi o has d shai ahga mas has i elid g oodham g hejel echikpan
Heg o wai Jiosh smahch machs has i masma hab tjunihim
