
Pi o hab chum chuig manis hab masma hejel niwehhejed wo neokad
Kuni eda ab si emtatchua am wehhejed g Christ
Kumt hekaj ab wo nikaiha
Bam sha masma mam d hohntaj
Kuni si semdaa hab masma mo g Jiosh mamt wo si e nuhkud g Christ wehhejed
Am g wo schegitok matsh wa pi wohoch g Jiosh hegai wehpeg uwi mash hab chehgig Eve
Jiawul atsh wa saagi iattogi am gahi wuhshanim g wamad
Kuni sgihug mat hab waap wo emjuh am gahi ha wuhshanim hegam mash chum emiattogid
Kumtp hems wo sohhod g Christ  namsh pi ha hiwgid ch ab ha kaiham
Ab ani emahgid hegai mo haschu am i nitashogid g Hekia Sapekam Gewkdag ab amjed g Christ
Kumsh eda hai ab ha kaiham hegam mash gawul haichu am emahgid ab amjed
Idam amsh hai ab si has ha elid hab masma mo d Christ chuhchai
Ni eda ahni hig woho d kehshaj
M o hi wa woho mani pi am hu i si smahch g amogida
Kuni wabshaba smahch g Jiosh haichu ahga ch am emwui i tashogid
Hai amsh hab nielid mani pi ab hu nihaichuchud pi shai emhiwgidch mams ab wo ninamkid
Ni eda am hab nijunihim mant g sapekam am hab wo emjuni
Tatchua ani g lial ch wabshaba pi tatchua manis wo emwechhu
T hegam wohochuddam mo am aai kihhim Macedonia jewed ch ed ab nimamka mani haschu i tatchua
Am ani emahgid wehsko Greece jewed ch ed mant pi wo emhiwigi mams ab wo ninamkid mani eda am ahgachug g Jiosh haichu ahga emshahgid
Pi ani heg hekaj hab kaij ihda manis pi ab hu emtatchua
Jiosh o smahch mani ab si emtatchua
K wabshaba hai hab chum kaij mash hab masma chikpan mani ahni
Ni eda ahni pi haichu emkowlant
K idam hi emkowlant ch hab emiattogid
Am ash chum niwepo e wua ahni mani d Christ kehsha
Pegih t hemho wa wo chum ahgad g Jiosh haichu ahga pi ab hu haichu emkowlantch
K wabshaba pi d wohokam Christ chuhchai ch haichu ha iattogid ch chum twepo e wua ahchim mach d si swohom Christ chuhchai
Am o wa tasho mat hab masma hab wo e wuad no pi d Jiawul pionag
Jiawul o chum e wepogid g sapekam anghil
T g piongaj hab waap wo e wepogidad ahchim mach am ahgachug g sapekam
T wabshaba g Jiosh skookam wo ha namkid heg hekaj
Hai amsh hab nielid mani wabsh pehegi neok
Nt eda am wo emahgi g wohokam ab amjed g nichikpan
Ab g wo kaiham mant has wo chei
Pi o ab hu nichehani g tkownalig Jesus mant hab kaidam wo neokad
Nt wabshaba am hab wo nijuh no pi muijj wabsh hejel si e haschud
Kum ahpim hab e elid mam schu aamichud ch eda wabsh ha hiwgid hegam mo pi haichu aamichud  mat am hab wo emjuh mo haschu d i hatatchui
Tp hems am haichu wo emwohppoi o atp swihnam an wo emui o atp pi ab hu has wo emelidad o atp skookam has wo emah
Hai ash hab nielid mani pi hab masma ab emwui mo hegam nani pi si nielid
Pegih woho o wa mant wo si niel mantp hab wo masmak
Hegam o si e haschud ch e wehhejed neneok
Pegih nt ahni hab waap niwehhejed wo neo
Neh bash e aaga mash d Tutuligo ch d Jiosh hemajkamga ch d Abrahambad amjedkam
Pegih ahni ehp
Bo kaij mo d Christ pionag
Nt ahni hab wo chei mani baich d i si piongaj mo hegam chum ams hab wo nielidad mani wabsh pehegi neok
Baich ani i si sgewkam chikpan ch baich i muikko nikuhpach g Christ wehhejed
Baich amt i muikko nigewitta
Muikko ant chum alo muh
Hetaspo at am hugkam ab nichuijigch g niwehm Tutuligo mat waikko gamai humukto nigewitta
Waikko at nigewitta g Rome t am hahaichu
Hemho amt nimaichkwua
Waikko at wachum g wahlko mani an eda
Kuni hemako tash ch hemako chuhug chehmoim am wiinoghim shuhdagi ch ed
Sto o ehbidama am niwehhejed mani hebai i oimmed
An o hab chuig g wiindag ch muij g schu eeskam
Haijj o sta ehbidam snikehid g niwehm oodham ch gawul mahs oodham
Am o haichug g sta ehbidam haichu kihhim ch ed ch gam hu jegko ch an gee shuhdagi dahm
K hegam mo d chum tnaipijju chum skookam nijujju
Muikko ant si gewko k pi ha kohsig ch hebai d bihugimkam ch tonomkam
Muikko ani pi ha haichu hugi ch pi ha kih ch swihonagi eniga
Am baich ehp mani wehs tashkaj si ha chegitok hegam mo ab ihm g Christ ch an aai hab chuig
Ab ani ha wehm nakog haichu hegam mo pi gewpkdag
Tp hema am wo gei pi apekam ch ed ni ha wehm si nikudut
Pi ani hejel si nihaichuchud
Do Jiosh mo am chehgidch g egewkdag am nieda mani eda d wabsh si shoig pi gewkam hemajkam
Ni heg ab wai haichuchud
Jiosh alidag o d nikownalig
K g Jiosh smahch mo wehs woho ihda mani emahgid
Kunt chum hekid ab wo si hehgchulidad
Neh hegai kownal mo ab wecho g gee kownal Aretas at wa am i ha chuhcha g shondal ab Damascus kihhim kihjeg t ab mat an wo nibe k wo nikuh
Mt wabshaba an nidai washomi ch ed k ab i nihuduni hodai kolhai amjed
Nt hab hi wa al masma nidoibia
