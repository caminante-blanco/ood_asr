
Pi at haichu wo niapet manis wo emahgi hegai mani haschu am hab junihim
Heg ant wo wai emahgi mat haschu g Jiosh am nichehgi
Heg at am uhgk i nibei ekihdag wui an dahm kahchim ch ed
Id at hab e juh gamai giik aahidag wehgaj
Pi ani hi wa mahch manis swohom an jiwia aha nat hegai nidoakag an jiwia
Heg o wai Jiosh smahch ihda
Heg ani hi wa smahch mant an i ninei Jiosh kihdag ed
An ant sta kakaim haichu kah
K g Jiosh pi nihiwgid manis am wo ah
Id ant ab wo si has ah mat g Jiosh am nichehgi k pi ahni ab hu hejel has wo niah
Jiosh o ab nichehgidch g egewkdag nani pi d wabsh shoig pi gewkam hemajkam
Kuni mui haichu hab wua heg hekaj gewkdaj ch wabshaba pi emahgid nani pi pi tatchua mas hedai ab hu wo si has nielidad heg hekaj
Heg amt wai hekaj ab wo si has nielidad mam haschu i neid mani hab wua ch haschu i kah mani hab kaij
Pi o hab mahs manis wo si nihaichuchudad heg hekaj mo haschu am nichehgid g Jiosh
K g tkownalig Jesus hiwgid g Jiawul mat wo i nimumkichud k wo nikudutad mant pi ab hu wo si nihaichuchudad
Waikko ant ab chum si nihoigeidahu Jesus wui ab tahnich mat gam hu hab wo i juh ihda nimumkidag
Kut hab masma i nodagi g eneoki Baich at i sap wo e chehgi g nigewkdag ab mab mapt wabsh sap wo nakogad g eshoigdag napt pi pi wo e nako maps hejel wo nako
Heg wai nigewkdagkaj apt wo e nako 
Neh kuni heg hekaj si shehgig ch wabsh sap nitahtk mani d wabsh si shoig pi gewkam hemajkam nant pi hab masma wo taht g Christ gewkdag
Heg o am chehgidch g egewkdag am niwehhejed mani hekid i mukialig
Kuni heg hekaj wabsh si sap nitahtk mani mukialig ch ab nakog g skook has ahgadag ch swehch haichu ch shoigchudadag ch kudutadag wehhejed g Christ
Ab o emab mamt niwehhejed wo neneokad ab ha wui hegam mash has niahg am emshahgid
Msh wabshaba pi hab e wua
Kunt hemho wa am niwehhejed has wo chei chum anis pi hohhoid manis hab wo nijuh nani pi d wabsh pi haichu
K wabshaba g tkownalig Jesus ab nimahkch g gewkdag am nikehshch
Pegih m haschu ahgch baich ab has i ha elid hegam mash wabsh emiattogid
Bani wa junihim g shasig haichu ch mui haichu ab nakog mani wa eda am ahg g Jiosh haichu ahga emwui
K id am chehgidch mani d Christ kehsha
Sap ani hab nijunihim ab emwui hab wa masma mani ab wehs ha wui hegam mo an aai d Christ ihmdam heg hi wa mani pi emhiwgid mams ab wo haichu ninamkid
Ab g wabsh wo snihoigeid mani pi emhiwgid
Id o d i waikkokam mant am wo i emchehgim
Kunt pi haichu ab hu wo emtai nani pi ahpim ab emtatchua ch pi g emlialiga
Bam sha masma mam d chuuchum niaaliga namt pi hemu ab i swohoch g haichu niahga ab amjed g Christ k hekaj bei g wechij doakag
K hab chum mahs mat g jehj wo ha dagioidad g chuuchum eaaliga ch pi hab mahs mas g chuuchum aai wo ha dagioidad g ejehj
Am o wa sape mant am wo hugio g haichu nieniga ch nidoakag emwehhejed
Ab ani baich i si pihk nielid emwui mo g jehj ab eaaliga ha wui
Kumt heg hekaj ab wo chum si nitatchuad
Smahch am mani pi haichukaj shai emwechun
Kumsh eda hai hab kaij manish wabsh emiattogid Â ch ui g emlialiga hejel niwehhejed
Pi o woho ihda
Am ant ha cheha hegam Titus mat am wo hihim k wo i hemapai g lial g shoigkam ha wehhejed
K hegam wabsh sap haichu hab elid ch am hab e junihim mani ahni has i masma
Naams hai hab nielid mani gam hu wabsh chum nioan id hekaj mani wa hab kaij
K eda pi hab chuig
Am ani Jiosh tahgio hab kaij hegai mo d Christ tatchui
K wehs hegai mach haschu hab i junihim d i emwehmtadag
Sgihug ani mant wo cheh am jiwiak mamt gawul wo masmak mani hab masma chum emtatchuid
Mt ahpim hab waap wo cheh mant ahni gawul wo masmak mam has i chum nitatchuid
Ntp hems wo cheh mam hai wabsh kia e kawani ch hai se hehgamk ch hai pi babmuistk ch schu daa ch skookam has e ahg ch chum si e haschud ch aai e cheggia
T heg wo nimah g si edadag am Jiosh tahgio
Kunt wo shoakad mamtki koi gam hu sohhod g pi ap echegitoi k pi ap e nuhkud ch ha ehsid g hawehm kihkam ch stohntom has e wua ch g pi apekam tatchua
