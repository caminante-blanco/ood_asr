
Neh skookam ant ab wo ha namkid g pi ap chuijkam am i ep emchehgimedk
K wabshaba an oohadag 
Bat wai masma wo e wohokamch g hachuijig mamt gohk o waikajj am wo ah mam neid mat pi ap chui
Pi at hedai wo e doibia ab amjed g skook enamkidadag matp pi wo dagito g pi ap echuijig
Id ani heki hu emahgid mant wa am ep jiwia
Mt haha wo sap smai mo neok g Christ gahi niwuhshanim
Heg at sgewkam am wo i emchikpan k am wo chehgi g egewkdag emshahgid
Woho o wa mat e wepogi g shoig pi gewpkam oodham k ab e muhkid kots t ab
T wabshaba g Jiosh am chehgi g egewkdag
K g Christ hahawa ep doakam heg gewkdagkaj
Kunt ahni am i smai mani pi ha gewkdag ab i gehshk Christ wui
K wabshaba g Jiosh ab nimahkch g gewkdag gahi wuhshanim g Christ mant hekaj sap am wo i emchikp
Am g wo si e mamche k am hejel wo i e aamich mams am hi wa sap hab chuig ewohochudadag oidch
Mt wo wa chum sap smahchk mam ab uukch g Hekia Sapekam Gewkdag mamtp woho d wohochuddam Â k hab wa masma wo smahchk mani ahni hab waap woho d wohochuddam
Ab ani si nihoigeidahun Jiosh wui mamt pi am hu hab wo junihid g pi apekam ch wabshaba g sapekam am hab wo junihid chum as wo pi ap niahgad hegam mo snikehid
Pi att wo tnako matt wo shohbi g wohokam
Hemho wa att am wo wohokamch
Tt wo sap ttaht k ab wabsh wo i tshoigch mamtp ahpim wo i gewpka am ewohochudadag ed
Ab ach si thoigeidahun mamt wehs ab wo i e dagito k am sap wo i e nahto
Tkownalig Jesus o ab nimahkch g gewkdag mant wo shohbi g pi emapekam
Kunt am i emoohani mamt hekaj am wo i apech mant eda koi jiwia
Nt hab pi wo emkehel am jiwiak
Do Jiosh hab elida mant am wo i emgewkemhu
Kuni hab pi em kehidamk
Pegih niwepnag haas ant hab wo chei
Am g wo i e nakogi mamt wehs ab wo i e dagito Hekia Sapekam Gewkdag wui
T heg wehs wo i emapech
Ab g wo i swohog elidad g tmashchamadag ch ab wo i hemakoch g ewohochudadag k wo sap e tahtk ch e wehm kihkad
T g Jiosh wo emwehmajk ch wo emmah g pihk elidadag ch sap tahhadkam
Ab g aai wo si e tatchuad
Idam twepnag mo ia kih ash semhoigeid
Ab o si semhoigeid g tkownalig Jesus Christ
K g Jiosh ab si emtatchua
K g Hekia Sapekam Gewkdag ab emmakiog g gewkdag mamt ab aai e wui wo si sap e tahtkkad
Neh id ant hab wo wai chei
