
Niwepnag mam am kih Corinth t am ch am wehsko Greece jewed ch ed 
Am ant ep wo haichu i emoohani ahni Paul g twehnag Timothy wehm
Smahch am mani d kehshaj g Jesus Christ
Do Jiosh tatchui mani heg an ahgachug
Ab o wa si semhoigeid g tohg Jiosh g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Tkownalig Jesus Christ ohg o hab waap d tohg Jiosh ch si shemajima ab twui
Wehs g i gewkemhunadag o ab amjed him
Kutt heg hekaj ab wo si i hoigeidad
Heg o am i tgewkemhun wehs tkudutadag ed
Kuch heg hekaj tnakog matt am epai wo i ha gewkemhunad hegam mo nahnko mahs haichukaj e kudut heg wa hekaj mat haschu g Jiosh hekaj i tgewkemhu
M o wa woho mach hebai tshoigchud mach d Jesus Christ wohochuddam
K wabshaba g Jiosh baich i tgewkemhun heg hekaj mat haschu g Jesus Christ am hab tjuni
Ahchim ach wa tshoigchud am i emwehmajch mamt wo e doibia
K g Jiosh am i tgewkemhun matt hab waap am wo i emgewkemhu
Mt hab ab wo bei g gewkdag mamt sap wo nako hegai hab mahs shoigdag mach ahchim nakog
Pegih smahch ach mamt hemho wa hab waap wo bei g i gewkemhunadag nam pi hab waap nakog g shoigchudadag
Tatchua ach matt am wo i emchegitoich ahpim twepnag matt heekia i tshoigch am Asia jewed ch ed
Shaat wai si swechima ab tmaish hegai cheggiadag
Kunt wa shai si smukima nitaht
Bo wa sha tahhadag mant nilodaitachud k hemho wa wo nimuij
Id atki hab ahgk hab e juh matt pi ab hu hejel wo thiwgad ch wabshaba heg wai Jiosh ab wo si hiwgad
Heg o ab i ha wuwhasid g koi muhkig amjed  ch tdoibia ab amjed hegai si sta ehbidamakam haichu matt am chum tkoij
Kuch ab si hiwig mat ep wo tdoibia matt pi wo tkoij
Kum ahpim am i twehmaj am e hoigeidahunch twehhejed
T g Jiosh am hab wo juh mam haschu ab tahni k ab wo sthoigeel
T mui ab wo hoigeel g Jiosh thekaj
Jiosh o si shemajim ab tmahkch g gewkdag
Kuch heg hekaj si sap himchud g tdoakag id dahm jewed ch pi haichu shai emiattogid ch hab pi tkudut
Id o ab tmahkch g sap tahhadkam
Heg ach am wai emoohanid mamt haschu sap wo neokchulid k wo samich
Am ani hab hi wa chum emelid mamt am hu wa hebai wehs sap wo samich  mam haschu wabsh hees i samichud hemu
Kumt hekaj baich ab wo si has i tel hab masma matt ahchim ab wo si has emel mat hekid wo jiwia g tkownalig Jesus
D ant hui heki hu hab masma i chum apech mant am wo i emnei am himadch Macedonia wui k am ep wo i emnei ab uhpam himadch
Mt hab gokko ab wo bei g hoigeidadag k wo i niwehmt mant am wo hih Judea wui
Nt eda pi koi am hu i emchehgim
Kumki hai hab nielid mani wabsh pehegi neok ch pi woho am hu hab wo nijuh mani wa has i kaij
K eda pi woho ihda
Jiosh o smahch mani hab chum sjunimk mani haschu hab i ahg mant hab wo juh
Neh am ach ahgachug g Silas ch Timothy wehm ab amjed g Jesus Christ
K heg d Jiosh alidag ch chum hekid hab wua mo haschu hab i ahg
Wehs at am hab tjuni g Jiosh g hab eelida am gahi wuhshanim g Jesus Christ
Kutt heg gahi wuhshanim ab wo si hehgchulidad g Jiosh
Do Jiosh mat am i tgewpkadch Christ himdag ed ab tmahk g Hekia Sapekam Gewkdag
K heg am wohokamchud mach d hemajkamgaj ch wehs wo bei hegai mo ab tmakiog
Smahch o g Jiosh mani pi emkudutamk ch heg hekaj pi koi am hu ep emwui hih
Baich o i sape mamt wehpeg am wo i apech hegai mo pi ape am emshahgid
Pi o hab chum chuig machs ahchim am wo emnuichkwuhid emwohochudadag ed
Baich o i sape matt am wo i emgewkemhu emwohochudadag ed
Kumt hab wo sgegokkad heg eda
