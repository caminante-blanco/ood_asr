
Am ant si i nioidahim k hab i niah mantki pi am hu wo i emchehgim hemu manis wo ge semkehel
Mt pi wo ap e taht mantp hab wo nijuh
Nt ahni hab waap pi wo ap nitaht
Heg ant hekaj am wabsh emoohani
Ab amt wo chum nimah g sap tahhadkam
Kuni pi tatchua manis am wo chum jiwia emwui k wabsh pi wo ap nitaht emwehhejed
Smahch ani mamt wo shehgigk mant hekid ahni wo shehgigk
Si ani pi ap nitahtk ch mui niohog iawua am emoohanidk nani pi si pihk nielid emhekaj
Ni eda pi tatchua manis ab wo emmah g pi ap tahhadkam
Ab at i emmah g pi ap tahhadkam hegai mat am si pi ap has chui emshahgid
Kuni pi tatchua manis ab wabsh wo si emchehmo
Am at wa gee ab nako g enamkidadag ab emamjed mamt has i masma am apech
Mt hahawa ab wo i shoigeid k ab wo i gewkemhu nat pi has e juh k am hu wo si pi ap e tahtam k wabsh si swohom gm hu hab wo i e juh
Am g dahm ep wo ahgid mam ab si pihk e elid wui
Smahchimk ani am i emoohanidk mams ab wo sniwohog el
Kumt wa woho am hab e juh
Kunt hab waap ab wo i shoigeel hegai mat pi ap has chui mamtp ahpim ab wo i shoigeel
T hab pi wo e nako g Jiawul mas wo twohppoi ihda twehnag
Smahch ach mo hab wa se junimk
Pegih nt wa pi am hu emwui hih am himadch Macedonia wui k wabshaba am hih Troas wui
Tki g Jiosh am apech mant am i ahgachug g haichu ahgaj amai
Nt am hu hebai nikudu nat pi pi oi jiwia g Titus am i emchehgimedk
Kunt am i ha hoigeel g twehm wohochuddam amai k gam hu hih Macedonia wui
T am ninam g Titus k am niahgid mamt sap am hab juh g nineoki
Kuni heg amjed ab si ihm g Jiosh mat am i apech hegai mo pi ape am emshahgid
Jiosh o chum hekid ab tmahkch g gewitoidag hekaj hegai mat g Christ am twehhejed hab juh
Haichu tahga ab amjed g Christ o an wehsko e gantan hab sha masma mat g sap uhwchu wehsko wo e hewagi mat hebai wo e mehi
Hegam mat wo e doibia o ab si shohhoid ch kah mo g Jiosh ab ha makiog g pi ha huhugedam doakag
K hegam mat pi wo e doibia pi hohhoid ch kah mo am hihim pi ha huhugedam muhkig wui
Pegih do si shas haichu chikpan ihda
Kut pi wo e nako mat am hab wo juh hegam mo wabsh pehegichud g Jiosh haichu ahga ch wabsh suimk g lial
Ahchim Christ pionag ach hi pi hab shai masma ch pi emiattogid ch wabshaba sap am ahgachug ihda wohokam mo g Jiosh ab tmahkch
