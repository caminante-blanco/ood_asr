
Pi ani wabsh hejel niwohokamchud mani d kehshaj g Christ ch pi tatchua mams ab wo niwohokamch g oohanakaj
Ahpim mamt ab i swohoch g haichu niahga am heg wa wepo mam d oohanaj g Christ ch am wohokamchud mani d kehshaj
K id pi an hu oohanas hohodai t ab hab masma mash wa hegai heki hu wehstmahm chehanig ch wabshaba an oohanas emdodakag ed nat pi g Hekia Sapekam Gewkdag gawul emjuh k am i emapech heg hekaj haichu niahga
Kut wehs wo nei mat has emjuni g Jiosh k wo smahchk mani d Christ kehsha
Id ani hab kaij nani pi ab hiwig g Jiosh heg hekaj mat g Christ hab tjuni
Pi o d hejel tgewpkdag ch wabshaba d Jiosh gewkdag mach hekaj am hab junihim g Jiosh chikpan
K ihda mach ahgachug d wechij haichu ahgaj g Jiosh
K ab hai kaiham
K g Hekia Sapekam Gewkdag ab ha mahk g wechij doakag
Pi o hab masma hegai hekiukam haichu ahgaj ch wabshaba d chehanig
K g pi ap chuijkam heg hekaj smahch mo ab ha wui him g skook hanamkidadag
Hegai hekiukam chehanig ash an oohanas hohodai t ab
Tsh g Jiosh am ha chehgi g egewkdag ch etonlig matsh wa ab ha mah ihda g Tutuligo
Mosesbad wuhiosha ash wa si tonod heg hekaj Jiosh gewkdag mash wa an wehmajkahim doag t ab ch ab bei hegai chehanig
Tsh pi shai e nako g wehmaj oodham mas ab wo i nei g Mosesbad
Kush eda am wa chum chukhim hegai tonlig
Neh Jiosh atsh hab wa masma am ha chehgi g egewkdag mat wa ab ha mah hegai hekiukam chehanig mo ab tnamkid g muhkigkaj Â k wabshaba baich am tchehgidch g egewkdag mo ab tmahkch g Hekia Sapekam Gewkdag
K heg am teda chikpan
Do si shas haichu hegai hekiukam chehanig mach hekaj smahch mo ab taihim g skook tnamkidadag heg hekaj pi ap tchuijig
Pegih k baich d i si haichu hegai haichu ahgaj g Jiosh mach hekaj smahch mo gam hu hab i junihog g pi ap tchuijig matt d haha wo sapekamk am tahgio
T wabsh pi e haichuch g gewkdaj g hekiukam chehanig am twehhejed no pi baich i sgewkdag g Christ haichu ahga
Hekiukam chehanig at am i huhug
T wabshaba g Christ haichu ahga pi hekid wo ha huhug
Id ach ab ab tgewpkadch ch hekaj am si stmahch ch ahgachug
Mosesbad atsh wa ab maish g ewuhiosha matsh g wehmaj oodham pi ab hu wo nei hegai tonlig mo ab ab tonod ab amjed g Jiosh gewkdag
Sh hegam pi neid mo huhughim hegai tonlig
Ch ahchim hi pi ab hu maishch hegai Jiosh gewkdag mo ab tab e chehgidch
K eda wabsh kia e ehstokch mui ha wehhejed g niwehm oodham
K heg hekaj pi mahch mo huhughim g gewkdaj hegai hekiukam chehanig
Im at hu hab wo i e juh hegai pi haamichudadag mat hekid ab wo i swohoch g Jiosh haichu ahga ab amjed g Christ
Chum wa hems id i tashkaj o heg wa wepo mo ab maishpi g haamichudadag mo hekid am i neokchulid hegai haichu ahga mat g Mosesbad an ooha
Neh ab atsh i e maishpio g Mosesbad matsh hekid ab ep i miabi g Jiosh
T idam haamichudadag hab waap wo i e maishpio mat hekid ab wo i miabi g Jiosh
Hekia Sapekam Gewkdag o d Jiosh ch am haichug tdoakag ed am i tapechudk g Jiosh wehhejed
Kuch hab twulokch mach pi chum tapechud g chehanigkaj
Pi o ab hu maishpi g tamichudadag ahchim mach ab ihm g Christ
Kuch ab wui nea ch ab chehgidch g gewkdaj ch tonligaj hab sha masma mo g neidakud
K g Hekia Sapekam Gewkdag am si gawul tjunihim
Tt hekaj baich wo i wepo masmak g Christ
