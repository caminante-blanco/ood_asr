
Ab o sthoigeid g Jiosh ch ab tchehani matt am wo ahgachugad g haichu ahgaj
Heg ach hekaj pi haichukaj tshohbidch ch heg am hab wua
Pi ach hab wua g saagi haichu ch pi ha iattogid ch pi am hu gawul wua g Jiosh haichu ahga
Jiosh o smahch mach am ahg g wohokam ch am i tnakog matt wo sapek am hemajkam hanena ed
Ihda skehg haichu ahgaj g Jiosh mach ahgachug o hegam wai ha wehhejed pi tasho mo pi d e doibiakam
Jiawul o gee gewkdag id dahm jewed ch daishch g haamichudadag
K hekaj pi amichud mo sha doibiamk g Christ ch d si hekia sapekam ch wepo d doakam g eohg Jiosh
Heg o wa wepo mo g Jiosh gewkdag d si smahs tonlig ch ab ab tonod g alidaj
K eda idam pi neid
Pi ach hejel tamjed haichu ahgachug
Jesus Christ o d tkownalig
Kuch heg amjed an ahgachug ch d wabsh empionag wehhejed
Jiosh atsh am wa i tonlid g schuhugam ged hui si wehpeg
K heg ha wepo mat am epai i tonlid g tdoakag nat pi tmahtchul g Christ
K heg am tchehgidch g Jiosh
Dach wabsh chum hemajkam
K eda g Jiosh ab tmahkch g egewkdag
T hab wo se mahchk mo d wa Jiosh gewkdag ch am teda
Kuch heg hekaj hab sha masma mo g bid hahaa mat hema g lai am ha eda wo toakchid g sekaisdag
Muikko ach haichukaj tkudut
K wabshaba pi haichu tshohbidch
Hebai ach haichu pi aamichud ch wabshaba am wabsh baich i tgewpkad
Muikko am tshoigchud
K wabshaba g Jiosh chum hekid twehmaj
Hebai am hi wa chum si skookam has twua
Ch wabshaba pi tkoijid
Chum o hekid am hab chuig g muhkig twehhejed mamt wa hab masma hab juh g Jesus
K hab masma am tasho e neid g Jesus doakag am tdoakag ed
Tdoakag oidch o am hab chuig mattp hems wo tmuhkid am wehhejed g Jesus
K hab wa masma ab e chehgidch g Jesus doakag id amjed tchuhkug mo am him muhkig wui
Snimukimakam o chum hekid am hab chuig nani pi am hab junihim ihda chikpan
K am wa sape namt pi id hekaj ab bei g wechij doakag
Bo chuig an Jiosh heki hu oohana ed mash hema hab kaij 
Am ant neo nani pi ab swohochud g Jiosh haichu ahga
Pegih bach wa masma ab swohochud g Jiosh haichu ahga ch hekaj am ahgachug
Jiosh at wa ab i wuhshad g tkownalig Jesus muhkig amjed
Kuch smahch mat hab waap ab wo i twuwhas ahchim wohochuddam k ab wo i twahpki matt am wo wehmajk kihdaj ed
Pegih ni ab nakog g shoigdag am emwehhejed ch am ha wehhejed hegam mat hab waap wo e doibia am kahk g haichu niahga
K heg hekaj muidahim hegam mo ab hoigeid ch ab si has elid g Jiosh
Heg att hekaj pi hekid haichukaj an hu wo tshohbi matt am hab wo junihid ihda chikpan
Ab o hi wa chum aihim g muhkig g tchuhkug nach pi hekitahim
K wabshaba g tdoakag wehs tashkaj ab i e wechijid
Hebaichujj ach hab hi wa elid mo shai si geej g tkudutadag iia
K wabshaba heg ab wui tua g woho si gee apechudaj g Jiosh
Heg eda at g Jiosh chum hekid ab wo si has telidad
T pi an hu wo haichugk g jewed t ab tkudutadag
Ab ach wui tgewpkadch hegai apedag chum achs hi wa chum pi neid g twuhpuikaj
Hegai mach haschu i neid hemu at wabsh wo huhug
T wabshaba pi hekid wo huhug hegai mach am wui tgewpkadch
