
Ihda tchuhkug o heg wa wepo mo d wabsh uhksha nat pi wabsh wo e padch
Kutt wabshaba wo edgidad g baich i skehg honshpadag an dahm kahchim ch ed
T id g Jiosh hab wo tjuni
Kut hab wo masmak mo g si skehg kih ch pi hekid wo e padch
Hebaichujj ach si i shahshani nach pi am chum shihimimk dahm kahchim wui ch sbehimk hegai skehg honshpadag mat g Jiosh ab wo tmah
Pi ach hab ahgch shahshani machs im hu hab i sjunimk ihda thonshpadag ch wabshaba hab ahgch matt oi ab wo bei hegai wechij thonshpadag an dahm kahchim ch ed k pi d haha wo mukimkamk
Jiosh at am i tapech id wehhejed k ab tmah g Hekia Sapekam Gewkdag mat wo twehmajk ch am wo i wohokamch mo haschu ab tmakiog
Pegih si ach sap ttahtk ch ia chewed  chum achs pi neid g tkownalig Jesus nach pi ab swohochud ch hab sap himchud g tdoakag
Kuch wabshaba baich i chum tatchua matt an wo i tchihwiapad wehmaj chum achs wo dagito ihda tchuhkug
K wabshaba pi has d shai ahga machs hebai hab chuig
Id o baich d i si haichu matt am hab wo juh g tatchuij chum achs ia wo haichugk id dahm jewed o an wo wehmajk anai
Wehsijj att hemho wa am wo i tchehgi Christ wui mat am wo taappem k ab wo i tmahkhi g tnamkidadag mattp has i masma sap hab junihim o pi ap hab junihim hegai chikpan mo ab tmahkch iia
Stoo ehbidam hab mahs g Jiosh lodaita
Kuni heg hekaj ab si i ha chehani g hemajkam mat wo hiwigi mat g Jiosh am wo i ha apech e tahgio
Smahch o g Jiosh mo id d wohokam mani emahgid
Kuni hab chum emelid mam ahpim hab waap smahch
Pi ani hejel chum nihaichuchud
K wabshaba muijj ab si has ha elid hegam mo si skehg hab mahs pi shai mahchk g haiibdag
Kuni am haichu emahgid mamt hekaj wo e nakog k ab wo uhpam i nodagi g haneoki
Hai ash hab nielid mani ge pi nimahch ch hab nijunihim
Ni eda wabsh sgewkam am hab junihim g Jiosh tatchui
Kum ahpim smahch mani snitahtk ch am hab nijunihim emwehhejed
E at muhkid g Christ wehs twehhejed no pi ab si ttatchua
Kuch hekaj ab aigo si tatchua ch hemho wa am hab sjunimk g tatchuij
Id o heg wa wepo matt ahchim wehmaj koi  nach pi hahawa pi am hu hab junimk g hejel ttatchui ch wabshaba heg tatchui am hab sjunimk mat e muhkid k ep e chegito k i wuhsh twehhejed
Heki ani hu wa hab nielid mani smahch mo has chuig g hemajkam ch smahch mat has wo chum chuigkad hegai mat d wo Jiosh si Kehshak
Ni wabshaba hemuch id smahchimk ab amjed g Jiosh
Do si wechij doakam matp hedai ab i e hemakoj g Christ wehm
Im at hu hab i e juh g hekiukam haichu
T g wechij haichu ab i wuhsh
Jiosh at wehs id hab juh
Heki ach hu wa d obgaj
T wabshaba g Christ am gawul tjuh mach d hahawa naipijjuj g Jiosh k ab tchehani matt am wo i ahgahi g haichu ahgaj mat haijj hab waap ab wo i nawojt g Jiosh
Id o d haichu niahga mat g Jiosh ab chum i ha nawojt g hemajkam k gam hu hab i juh g hachuijig heg hekaj mat g Christ haschu hab juh ha wehhejed
Neh kuch si shemajim ab emwaid am wehhejed g Christ mamt ab wo i hiwigi g Jiosh mat am gawul wo i emjuh mamt hahawa pi d wo obgajk
Wehs at ab abch g ealidag g pi ap tchuijig mat heg hekaj ab wo tabch g Christ sapekam ahchim matt ab wo i swohoch
