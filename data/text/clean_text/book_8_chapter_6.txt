
Bo chuig an Jiosh heki hu oohana ed mo hab kaij g Jiosh 
Ab ant wo emkaiham k wo emdoibia mat hekid wo i e ai g doibiadag tash
Pegih neh e at ai hegai tash mamt wo e doibia
Kuch si shemajim am emahgid am wehhejed g Jiosh mamt pi wo heki wua g hemajimataligaj
Ch wabsh chum sap hab junihim g tchikpan am wehhejed g Jiosh
Mt hab pi ab hu haichu wo tabchud k pi haichukaj an wo e kuh
Kut wo tashok mach d piongaj g Jiosh nach pi ab sbahbagi nakog g nahnko mahs kudutadag
Muikko am wa tgewittan ch hebai ged hu si tkukpa k ch hebai ep tbibhiad chum stkokdaimkch
Muikko at wabsh i tbaiwich g chikpan
Kuch pi shai ha kohsh ch pi shai tgegosid
Si ach tnuhkud ch si tmashcham ch ab si sha bahbgi g hemajkam ch ab ha wui si shemajima ch ab si ha tatchua
Chum ach hekid ahg g wohokam ch chum hekid hab wua g sapekam ch hekaj cheggia g pi apekam
K g Hekia Sapekam Gewkdag am twehmaj ch am chehgidch g Jiosh gewkdag am tchikpan ed
Haijj o ab si has telid ch haijj si tedawua
Haijj o ab si sap has tahg ch haijj skookam has tahg
Haijj o hab tahg mach schu iattomk
Kuch eda g wohokam ahg
Haijj o pi ab hu tmahchimk ch eda muijj stmahch
Haijj o hab elid mach koihim
Kum eda smahch mach wabsh kia doda
Chum am hi wa s kookam tshoigchud ch wabshaba pi shai tkokda
Haichu o pi ap ttahhadchud
Kuch eda chum hekid shehgig
Chum achs hi wa pi haichu edgid ch eda smahch ch ahgachug mo g Jiosh wehs haichu edgid ch ab tmakiog mach haschu i tatchua
Neh id ani wehs ahg si niihbdag amjed nani pi ab si emtatchua
Pi ani d ahni manis pi ab hu emtatchua
Dam ahpim hai mam pi ab hu nitatchua
Bani masma chum emwehm neok mam d niaaliga
Am g hig wo i nichehgid mam ab nitatchua hab masma mani ahni hab masma ab emtatchua
Pi g ab hu wabsh wo si e behi ha ab hegam mo pi ab hu ihm g Jesus Christ
Shaht hig masma g sapekam ab wo e wehnadk g pi apekam
Shaht masma g tonlig ab wo e wehnadk g schuhugam
Jiawul o ab wui kehk g Christ
Kumt heg hekaj pi ab hu wo i e hemakoj g pi wohochuddam ha wehm
Ab ach ihm g Jiosh
K pi hab chum chuig machs haichu ab ep wo ihmad
Jiosh o am teda
K id heg wa wepo mach d cheopigaj
Neh bo kaij g Jiosh 
Dant wo emJioshgak ch am wo emshahgidk
Kumt d wo nihemajkamgak
K hab ep kaij 
Am amt wo i e gawulkai ab ha amjed hegam mo pi nimahch k pi am hu wo hudawogad hegai mo haschu d pi apekam
Nt ab wo i embei mamt d wo niaaligak
