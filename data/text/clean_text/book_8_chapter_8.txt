
Neh twepnag am ach semahgidamk mat haschu wa hab juh g Jiosh am ha shahgid g wohochuddam amai Macedonia jewed t am
Mui shoigdag at nakog k wabshaba wabsh si shehgig ch si sap e tahtk ch am hab wua g mahkig mo eda d wa chum si shoigkam
Bat juh ihda mahkig mat hees i e nako pej baich i mo hees i chum e nakog wabsh hejel hab e elidk
Ab at si ttai matt wo ha hiwigi mat hab wo juh ihda k hab masma am wo i ha wehmt hegam mo d Jiosh hemajkamga ch si e shoigchud amai Judea t am
Kut baich am hab i juh mach hees hab i chum ha elid nat pi wehs am i e dagito chikpanaj ed g tkownalig Jesus Christ mach has masma am ha tashogid
Am at wa heki hu i chikp ihda g Titus
Kuni am si i chehani mat am wo i emwehmt k wo nahto ihda skehg chikpan
Si am gee haichu ab apedag ch ab si swohochud g Jiosh haichu ahga ch haichu smahch ab amjed g Jiosh ch skehg neneok ch swapagima ch ab si ttatchua
Kuch heg hekaj hab emelid mamt wo i ha wehmt hegam mo e shoigchud am Judea ch ed
Pi ani ab hu sgewkam emchehani mamt hab wo juh ihda
Ni wabsh chum smahchimk mas hees i geej g empihk elidadag
Heg ani hekaj am emahgid mat has masma hab juh g i wehmta idam hai
Am am wa smahch mat has masma am chehgi g ehemajimatalig g tkownalig Jesus Christ
Dach wabsh shoigkam
T heg an dagito g ekihdag ch eapedag k shoig ia haichugkahim matt ahchim ab wo si i bei g apedag
Bani masma hab elid ihda mamt am wo i nahto hegai mamt wa am hab i chum juh haakid
Ahpim amt wa wehpeg si shohhoid k am hab i junihi ihda i wehmta
Pegih am g wo i e gewpkad k wo nahto
Bamt wa masma swapagimam am wo i nahto mamt wa ged hu i wehpeg hab e juh
Mt wo sap e taht k am hab wo juh mamt hees wo i e nako
T g Jiosh wo wa shohhoi
Pi ani hab ahg mams ahpim wo e shoigch am i ha wehmajch hegam wohochuddam mo e shoigchud
Idani am haichu sedgid ch hekaj wo i ha wehmt
T hegam am epai wo i emwehmt mamtp hekid wo i tatchua g i wehmta
Bamt masma am aai wo i e wehmt mamt hekid wo i tatchua g i wehmta
Bat masma hab wo e juh hegai mo an hab chuig Jiosh heki hu oohana ed ch hab chuig 
Matp hedai hees wo i edagi haichu t am wo wa ahijsk mo hees i tatchua
Titus o si pihk e elid emhekaj hab masma mani ahni
Kuni heg hekaj ab si i hoigeid g Jiosh
Sap o e tahtk mani ab ahgid mat am wo i emwehmt ch am hejel si e nako mat am wo i emchehgim
Am ani hema ep ahgid mat wo oi g Titus
Id o sap ahgachug g skehg haichu ahgaj g Jiosh
K heg hekaj wehsko ab si has elid g twepnag
K id d hakehsha mat wo toi matt am wo i ui g emmahkig ha wui hegam mach am i sha wehmtamk
Si ach stnenoid matt sap hab wo juh ihda emwehhejed
T hab pi hedai has wo tahg k wabshaba ab wo has elidad g Jiosh
Pegih t am wo oi g Titus ihda twehnag
Muikko att am aappe ab tahnich mat am wo i twehmt
Kuki chum hekid stwehmtamk wahm hemuch no pi ab si has emelid
Kum smahch mo g Titus d niwehm chikpandam ch am wo i emwehmt
K idam hai mat am wehmaj wo hihi am d hachuhchai g twepnag ch ab si haichuchud g Christ
Ab ani si sap has emahg am ha tahgio
Kumt am wo ha chehgi mam ab si ha tatchua
T hegam mat am i ha chuhcha wo smahchk mani g wohokam am ha ahgid
