
Smahch ani mam tatchua mamt wo i ha wehmt g shoigkam ewepnag chum anis hems pi am hu wo emoohani heg amjed
Ia ani wa heki hu si sap has emahg ha wui idam twepnag am ha ahgidch mamt heki hu hab i e ah haakid mamt am wo i ha wehmt hegam shoigkam
Id at muijj am si i ha gewpkai
Kuni idani am ha ahgid idam twepnag mat am wo hihi emwui
Mt wo si e nahtokch heg hekaj emahkig
Kut pi wabsh wo heki e wua g skehg nineoki ab emamjed
Tp hems wo hai twehmajk g Macedonia t am hemajkam
Kunt wo si niel mamtp pi wo e nahtokch mani eda si sap emahg am ha wui
Mt ahpim hab waap wo si e el
Heg ani hekaj hab elid mo sape mant am wo si i ha cheha idam twepnag mat am wehpeg wo hihim k am wo i emwehm apech g emmahkig
Bat masma heki hu wo nahtoisk mant am haha wo jiwia
Mt am wo e chehgi mam woho i sha wehmtamk g shoigkam ch pi hab wabsh wua manis ab si emchehani mamt am hab wo juh
Smahch am mat mui wo nei g haichu bahidag hegai mat mui wo ei g haichu kai
T pi ab hu mui wo nei hegai mat pi mui wo ei
Pegih mt hab waap mui ab wo nei g apedag mamtp sbaama ab wo haichu ha mah am Jiosh wehhejed
Mt wabshaba hejel hab wo e ah mamt heekia ab wo i ha mah
Pi o ab hu tchehani g Jiosh machs ab haichu wo ha mah no pi shohhoid matt si sap ttaht k am hab wo juh g tmahkig k pi wo ge sdaad
Jiosh at wo e nako mat ab wo emmah hegai mam haschu i tatchua
Kumt chum hekid wo edgidad mam haschu i tatchua hejel e wehhejed ch am dahm ep wo edgidad mamt am hab wo juh g i wehmta
Neh bo chuig an Jiosh heki hu oohana ed 
Hegai mat si sbaama ab haichu wo ha mahkad g shoigkam at chum hekid wo e nakogad mat am hab wo e junihid
Jiosh at ab wo mahkad g haichu kai hegai mat wo eeshad
T heg amjed ab wo neidad g haichu hugi
Pegih k hab waap tasho mo sbaama ab t mahkch g i wehmtadag matt am epai hai wo i ha wehmt
Chum at hekid sbaama am wo i emwehmajk mamt wo schechojimak
Kut muijj ab wo si i hoigeel g Jiosh heg hekaj emmahkig
Ihda mamt am hab wo juh at am wo i ha wehmt g Jiosh hemajkamga
T mui hoigeelig am hab wo juh Jiosh wui
Emmahkig at am wo wohokamch mam woho ab swohochud g skehg haichu ahgaj g Jesus Christ
Kut muijj ab wo si i haichuch g Jiosh Â k wo e hoigeidahu am emwehhejed ab si emtatchuadch no pi g Jiosh ab si emmahkch g hemajimatalig
Ab att wehsijj wo si i hoigeel g Jiosh mat ab i tmah g pi ha huhugedam doakag am gahi wuhshanim g ealidag
