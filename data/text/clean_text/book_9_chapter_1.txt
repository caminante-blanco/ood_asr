
Niwepnag mam am kih Galasia jewed ch ed 
Am ant wo i emoohani ahni Paul mat g Jesus Christ am i nikei g eohg Jiosh wehm
K ia hai i niwehmt g twepnag ch ab semhoigeid
Ab o wa semhoigeid g tohg Jiosh g tkownalig Jesus Christ wehm ch ab wo wa baich i emmahkad g i wehmtadag ch sap tahhadkam
Jesus Christ at ab swohog el g eohg k e shoigchud k ab muh kots t ab mat gam hu hab wo i juh g pi ap tchuijigk ab wo i twuwhas ab amjed g pi tapedag
T g Jiosh ab i wuhshad muhkig amjed
Pegih tt heg hekaj ab wo si has elidad g Jiosh
Jiosh o ab tmahkch g ehoigeidadag am gahi wuhshanim g ealidag
Kunt si nitods mamtsh shohtam dagito g skehg haichu ahgaj k ab swohoch g gawul haichu ahga
K heg pi d shai doibiadag ahga
Hegai wai Jiosh haichu ahga o d doibiadag ahga
K eda hai hemajkam gawul haichu am chum emahgid ch heg hekaj ab i chum emgaagwulkad ab amjed g Jiosh haichu ahga
T wabshaba g Jiosh am wo ha lodait k skookam wo ha namkid
Neh mantp hems ahni o chum hems g anghil gawul haichu wo emahgi t g Jiosh hab wa masma wo tlodait k skookam wo tnamkid
Heki am hu ab kaiham g Jiosh haichu ahga ch am wa chum smahch mo has chuig
Tp hems pi wo hohhoi g hemajkam mani has kaij
Ni eda pi hab ahgch hab kaij mas g hemajkam wo shohhoi
Jiosh o shohhoid mani ahgachug g haichu ahgaj
Dani Jiosh alidag pionag
K hab chum chuig mant heg ab wo swohog elidad chum as has wo niel g hemajkam
Mt wo chum smahchk mo pi ab hu d hemajkam ha amjedkam ihda skehg haichu ahga mani am emahgid
Pi at hedai oodham niahgi o ab nimashcha
Do Jiosh alidag mat ab mahsko wua niwui
Dani Tuhligo
Kumki heki hu kah mani wa hab masma ab ihm g Jiosh mo g niwehm oodham ch si ha shoigchud hegam mo ab ihm g Jesus ch am chum skeshwuimk g hahehemapda
Dani wa si shas haichu am thimdag ed mui ha baiwechkim g niwepo geedam nanid pi baich i sgewkam oid g thimdag
T wabshaba g Jiosh snihoigeid k am heki hu i apech mant eda koi mahsi mant d wo piongajk
T am hebai i cheka
T am hahawa mahsko wua g ealidag ab niwui mant wo ahgachugad g skehg haichu ahgaj ab emwui ahpim gool hemajkam
Kunt pi hedai i wui hih mas wo nitashogi g Jiosh haichu ahga
Ab o dadha g Jesus Christ chuhchai Jerusalem kihhim t ab am Judea jewed ch ed ch am ahgachug g haichu ahgaj
Nt wabshaba pi am hu shai hih manis hekaj wo ha neid k wo ha wehm neo
Im ant hu hab wabsh hih Arabia jewed wui k am hahawa ep uhpam hih Damascus kihhim wui
Am o d i waik aahidag dahm nt am hih Jerusalem wui k ab haichu wo kakke g Peter k am wehmaj dakahim gohk domig ab
M ant wai hemako ep nei g Jesus kehsha
K heg d James ch d wehngaj g Jesus
Jiosh o smahch mo d wohokam ihda mani emahgid
Am i dahm mant am hahawa ep hih Syria jewed wui ch Cilicia jewed wui
K eda pi nimahch hegam mo ab ihm g Jesus ch am kih Judea jewed ch ed
Idam wabsh kah mo hai hab kaij Hegai mo wa tshoigchud o am hahawa ahgachug ihda Jesus haichu ahga mo wa heki hu chum skeshwuimk Â Neh bash kaij ch ab si ihm g Jiosh am i kaiok mat am gawul i nijuh
