
Am him k am d i wehstmahm aahidag nt am hih Jerusalem wui wehmaj g Barnabas
Tt am hema i bei g gawul mahs oodham
K id hab chehgig Titus
Jiosh o wa ab nichehgid mant am wo him k wo ha nei hegam mo am d ha wanimeddam g Jesus ihmdam
Kutt am ha wehm tnam
Ni am ha ahgid mani haschu i ahgachug am hashahgid g gawul mahs hemajkam nani pi sgihug matp hems hai wo padch g nichikpan
K am hai haichug hegam mo chum semwupulshpamk ahpim gawul mahs hemajkam hab emelidch mant hemho wa am hab wo junihid g heki hu thimdag ahchim Tutuligo
Idam o pi woho wohochud g Jiosh haichu ahga ab amjed g Jesus ch wabsh am dadhak ch chum mamche machs haschukaj pi am hu oidch hab junihim hegai heki hu thimdag
Am o twehmaj g Titus
K idam ab si tahgid matt hemho wo wa pahl hikuch
Kuch wabshaba ab ha wui gegok
K hegam mo am d ha wanimeddam twepo hab elid
Neh bach wa masma sap nuhkud ihda skehg haichu ahgaj g Jiosh mach am emwui ahgachug
Do wabsh niwehm wohochuddam hegam mo am d ha wanimeddam ch pi haichu wechij ab hu niahgid
Pi ani si has ha elid
Wehsijj ach twepo d hahaichu am Jiosh tahgio
K hegam hab kaij matki g Jiosh am hab waap i nikei hab masma mat am i kei g Peter
Heg o d kehshaj ch am ahgachug g skehg haichu ahgaj ha wui g Tutuligo
Ni ahni hab waap d kehshaj ch am ahgachug ha wui g gawul mahs hemajkam
K g Jiosh wepo ab tmahkch g gewkdag
Bamki ha elid hegam James ch Peter ch John mo d ha wanimeddam
T idam am wohokamch mat g Jiosh ab nimah ihda chikpan k tnowibebhe
Kutt am i tapech ab twui mat hegam am wo ahgachugad g Jiosh haichu ahga Tutuligo hemajkam ha wui
Nt ahni hi g Barnabas wehm gawul mahs hemajkam ha wui wo ahgachugad
K hegam hab tahg matt wo i ha wehmajk hegam mo d shoigkam am ha shahgid
Am ani wa heki hu hab junihim ch hekaj si chikpan
Am ani wa kih Antiok kihhim t am ch am ha ahgid g Jiosh haichu ahga
T am jiwia g Peter k am ha wehm oimmed hegam gool hemajkam mat ab i swohoch g skehg haichu ahgaj g Jiosh
T am hahawa hai twui dada g Tutuligo ab amjed g James
K heg i dahm g Peter pi an hu ha wehm oimmed g gool hemajkam ch pi ha wehm e gegosid no pi sehbid mat has wo chei hegam Tutuligo
K hegam ehp mo hab waap d Tutuligo hab waap e wua mo g Peter chum wa hems g Barnabas
Ni am ha neid mo pi am hu shai ap hab junihim g ewohochudadag ch hab kaij ab wui g Peter am ha kaichudch Neh Peter dap Tuhligo ch wabshaba hahawa pi am hu hab junihim hegai thimdag mo wa g Jiosh ab tchehani
Pegih p haschu ahgch hab e elid mapt pi wo ha hajunimak g gool hemajkam t hoip am hab i junihi g tchehanig 
Ahchim Tutuligo ach wa hab chum telid mach pi hab masma pi ape mo g gool hemajkam
T wabshaba am i tchehgi g Jiosh mat pi hedai wo e nako mas am tahgio hejel wo i e apech am hab junihidch g chehanig
Bo d elidaj matt ab wo i swohoch g haichu ahgaj k ab wo i hiwigi g Jesus Christ
T heg am tahgio wo i tapech
Pegih tt heg am hab wai juh k am i tapech
Am att i smai mach d pi ap chuijkam am i smahchk ab amjed g Christ
Pi at heg hab tjuh machs d pi ap chuijkam Â k wabshaba am i tapech Jiosh tahgio
Kutt d wo pi ap chuijkamk mattp wo chum stapchudam g chehanigkaj
Chehanig o shasig
Kutt pi wo tnako machs am oidk hab wo tjunihid ch am wo i tapech
Nt heg hekaj am i nidagito Jiosh wui mat am wo i niapech k am hahawa d wo doakamk wehhejed
Jiosh alidag o ab si pihk e elid thekaj ch ab nako g skook muhkig ab kots t ab am twehhejed mat heg hekaj ab wo i tmah g wechij doakag
Kuch heg hekaj ab hiwig ch d dodakam am nenaj ed ch am wehhejed
T wabsh wo e nahnkogi g Christ muhkig matp g oodham wo e nako mas wo sapek am Jiosh nena ed heg wabsh hekaj mo hab junihim g chehanigaj
K wabshaba pi hab chuig
Ab o twui him g Jiosh hoigeidadag heg hekaj Christ muhkig
Kutt pi wo dagito g hoigeidadaj ab hiwigch g Christ
