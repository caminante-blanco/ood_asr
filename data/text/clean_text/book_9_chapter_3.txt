
Heki am hu kah mat ab muh g Jesus Christ kots t ab am emwehhejed
Kum d pi haichu aamichuddam mamt ab wo ha kaihamad hegam mo emiattogid ch hab kaij mamt hab wo junihid g tchehanig ahchim Tutuligo
Ab amt i swohoch g Jiosh haichu ahga
T g Jiosh ab emmah g Hekia Sapekam Gewkdag
Kut heg sap i shonwuich g emwechij doakag
Pegih m haschu ahgch hahawa pi hiwig mat baich wo i himad g emdoakag
Pi amt wo e nako mamt sap wo nahto g edoakag g hejel egewkdagkaj
Mui am haichukaj e shoigchud am wehhejed g Jiosh alidag
T g emshoigdag wo e nahnkogi mamt wo sha dagito g Jiosh alidag
Ab amt si i swohoch g skehg haichu ahgaj g Jiosh
T heg hekaj ab emmah g Hekia Sapekam Gewkdag mat wo emwehmajk k hab ep wua g shasig haichu am emshahgid
Pi at hab ahgk hab e juh ihda mams am hab si junihim g Tutuligo hachehanig
An o hab chuig Jiosh oohana ed 
Abrahambad at ab i swohoch g Jiosh
K g Jiosh heg hekaj hab masma ab neid mo sape
Kum ahpim gawul mahs hemajkam mam ab swohochud g Jiosh baich i wepo masma mo g Abrahambad ki hegam mo d si amjedkamaj ch pi ab hu wohochud
Heg o wa wepo mam ahpim d Abrahambad amjedkam
Kekelibad Jiosh haichu i tashogiddam o heki hu smahch ch an ooha mat g Jiosh am hab wo ha juh g gool hemajkam mat ab wo i swohochud k wo i e apech am tahgio
Kush hab kaij g Jiosh am wui g Abrahambad 
Nt wo sha hoigeel wehs nahnko mahs hemajkam matp hedam ab wo i sniwohoch hab masma mant ahpi hab mjuh
Pegih t wa woho ab wo bei g Jiosh hoigeidadag hegam matp hedai ab wo i swohoch g Jiosh hab masma mat g Abrahambad hab e juh
An o hab chuig Jiosh oohana ed 
Matp hedai pi am hu wehs oidch hab wo e junihid g Jiosh chehanig ch heg amjed wo bei g skook enamkidadag
K hab mahs mat pi hedai wo shai e nako mas wehs oidch hab wo e junihid
T heg hekaj wehsijj wo bei g skook enamkidadag
K wabshaba an oohanas 
Jiosh at am wehs wo i ha apech hegam mat ab wo i swohochud k ab wo i hiw
T idam wo bei g pi ha huhugedam doakag
K heg hekaj tasho mat pi hedai wo i e apech am chehanig oidch hab e junihidch
Pi am ab hu hiwig g Jiosh mamtp wabsh hejel wo se apchudam
An o oohanas matt hemho wa wehs oidch hab wo tjunihid g Jiosh chehanig ch hab wo bei g pi ha huhugedam doakag
Kuch wabshaba wehsijj d pi ap chuijkam
K ab twui him g skook tnamkidadag
T g Christ ab bei twehhejed gam hu i e gawulkadk ab amjed g Jiosh no pi an oohanas 
Gm at hu i e gawulkai ab amjed g Jiosh matp hedai ab e naggia uhs t ab
Id at hab tjuni g Christ
T g Jiosh heg hekaj ab wo tmah g Hekia Sapekam Gewkdag mattp hedai ab wo i swohochud k ab wo i hiw
Ahpim gawul mahs hemajkam amt hab waap masma wo bei hegai mash wa g Jiosh am ahgid g Abrahambad mat ab wo tmah
Do thimdag matp hai haichu ab aai wo e ahad t pi hedai wo e nako mas am hejel gawul wo juh
Pegih k ab si ahad g Jiosh g Abrahambad mat wo ha doibia g nahnko mahs hemajkam am hema gahi wuhshanim g Abrahambad amjedkam
Kuki heg hab ahg Christ
Kut pi shai gawul juh g haichu eahga g Jiosh mat hekid ab i tmah ahchim Tutuligo g tchehanig mo idani d wai giik siant waikko wehstmahm ahidag amjed
Jiosh at wo ha doibia g hemajkam hab masma mat doibia g Abrahambad mat wa hab masma ab ha ahad haichu
Id at wo emdoibia mamtp ab wo i swohoch k pi hegai chehanig
K wabshaba am wa haichu wehhejed sape hegai chehanig
Heg o hekaj tasho mo haschu d pi apekam
K hab d elidaj g Jiosh matt an wo uukchid ihda chehanig am hugkam mat in wo i wuhsh g alidaj
Am ash ha ahgid g Jiosh g chehanig am gahi wuhshanim g anghil
Kush hema g oodham am ha wehhejed neok g Jiosh ch hemajkam matsh eda am i apech hegai chehanig
Sh wa eda g Jiosh si hejel am ahgid g Abrahambad g haichu eahada
Pi o ab hu wui kehk g Jiosh haichu ahada g chehanigaj
Mattp wo sha tnako machs wehs oidch am hab wo tjunihid g Jiosh chehanig t wabsh wo thiwigi g Jiosh matt heg hekaj wo tdoibia
K wabshaba pi hab shai mahs
Heg at hekaj wo tdoibia g Jiosh mo has i masma ab haichu tahad
An o hab chuig Jiosh oohana ed mo wehs hemajkam d pi ap chuijkam ch pi wo shai e nako mas hejel wo e doibia
T heg hekaj wo ha doibia g Jiosh k ab wo i ha mah g pi ha huhugedam doakag hegam mat ab wo hiwgad g alidaj
An o wabsh tshohbidch g Jiosh g echehanigkaj am hugkam mat ab i tchehgi matt ab wo i swohoch g haichu ahgaj k wo tdoibia
Tmashchamahim o g echehanigkaj matt has wo chum masmak ch ab wo ai matt ab wo i hiw g alidaj
Kut heg am wo i tapech Jiosh tahgio mattp ab hiwig
K hahawa pi d ihda chehanig ch wabshaba d Jiosh alidag mo ab i tchehgidch matt has wo chum masmak
E amt pahl wapko mamt am wo e chehgi mamt ab i swohoch g Jiosh haichu ahga k ab bei g alidaj
Kum d hahawa aaligaj g Jiosh ch hab wo masmak mo g si alidaj
K g Jiosh wehs twepo masma tneid ahchim mach ab swohochud
Ahpim gawul mahs hemajkam am twepo d haichu ahchim Tutuligo am Jiosh tahgio
K g nenehol twepo d haichu ahchim mach pi d nenehol
K g uuwi twepo d haichu ahchim chechoj
Wehsijj ach ab i themakochud ahchim mach an uukch g Jesus Christ
Kuch d hemajkamgaj ch heg hekaj hab wai masma mach d amjedkamaj g Abrahambad ch wo bei hegai mat haschu g Jiosh am i apech wehhejed
