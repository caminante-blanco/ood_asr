
Tdoibia at g Christ
Swihnam g an wo uukchid g e doibiadag ch pi ab hu ep wo chum i hiw g chehanig mams hekaj wo e doibia
Mamt wo sha e pahl hikuch hab elidch mamt hekaj wo e doibia am oidch hab e junihidch g chehanig k d si shel mamtki wabsh dagito g ewohochudadag k pi wo e doibia
Nam woho hab e elid mamt am wo i e apech Jiosh tahgio g pahl hikuchkakaj
Nt wo emahgi mamt hemho wa am wehs oidk hab wo e juh g chehanig mamtp heg hekaj am wo i chum e apech
Am o semapchudamk g Christ
Mt wabshaba gam hu hab wo i juh mamtp hejel chum se apchudamk am oidch hab e wuadch g chehanig
Ab o tmahkch g gewkdag g Hekia Sapekam Gewkdag
Kuch hekaj ab wui tgewpkadch mat g Jiosh sap am wo i tapech e tahgio
Pi o hi wa has chuig matp hema heki hu wo e pahl hikuch o pi wo e pahl hikuch
Do wai ihda mamt ab wo i swohoch g Jiosh haichu ahga k wo chehgidch g si pihk eelidadag am i ha wehmajch
Sap am wa chum swohochud g wohokam
Tsh wabshaba am hai dada emwui k im hu hab i chum emwanchshulig
Pi o d Jiosh mo im hu hab i emwanchshulig ab amjed g wohokam
Bamtp elid mo d wabsh al chum haichu ihda
T eda wehs wo padch g emwohochudadag ch emdoakag hab masma mat g jewajidakud wehs wo jewaj g wahga
Bani emelid mam d wabsh kia niwehm wohochuddam ch pi gam hu wo i e nohnogi ab amjed g Jiosh hoigeidadag
T g Jiosh skookam wo ha namkid hegam mo hedai im hu hab i chum emwanchshulig
Hai o hab kaij mani ahni ahgachug mamt am hab wo junihid g tchehanig ch hekaj wo sapek am Jiosh nena ed
T wabshaba pi wo chum nimuam g niwehm oodham mantp heg wo ahgachugad
Heg o hekaj snimuamk mani ahgachug mat g Jiosh alidag ab muh kots t ab mat hekaj am wo i tapech Jiosh nena ed
Mat hu wo i emdagito hegam mo hab emelid mamt wo epahl hikuchk k hekaj wo sapek am Jiosh nena ed
Pi at hab ahgk ab i emwai g Jiosh mat ged hu wabsh wo i si emdagsh heg hekaj echehanig k wabshaba hab ahgk mamt d wo aaligajk
Pegih mt heg hekaj ab wo si pihk e elidad ab aai e wui ch pi wabsh g hejel etatchui hab wo junihid
Bo chuig g Jiosh oohana 
Si g wo pihk e elid wehs ha hekaj hab masma mam hejel si pihk e elid
Kumtp hab wo wuad ihda ch heg wo wa wepok mam wehs oidk hab e wua g chehanig
Se g wo nenoidk mamt pi aai wo se kehidad namt pi hab wa masma wo padch g enawojdag k aai wo e padch
Pi o wepo chuig g oodham tatchui ch Jiosh tatchui
Kumt ab wo e dagitokchid Hekia Sapekam Gewkdag wui
T heg ab wo emshohbidad ch wo i emwanimedad
Mt hab pi hab wo junihid g hejel pi ap etatchui
Pi at ab hu haichu wo emchuijigch g chehanig mamtp woho am wo i e dagitokchid Hekia Sapekam Gewkdag wui
M o tasho g wabsh oodham tatchui
Hegam mo hab wua g hejel etatchui atp hems woiwup hema i wehm mo pi d hawehm kihkam o hab wua g nahnko mahs suam haichu
Hegam mo pi mahch g Jiosh o gawul haichu chum jioshchud o hai atp hems ha hihoin o atp hems aai e cheggia o aai se hehgamk o babgat o nahnko ha ahg o schu daadag o aai e gaagwulkad
o sbehimk g haichu haeniga o nawkkoo o stohntom has e wua
Hegam mo hab masma haichu hab wua at pi am hu wo i wahp Jiosh kihdag ed
Kuch wabshaba pi hab mahs ahchim mo am teda ulinig g Hekia Sapekam Gewkdag
Heg o am chikpan g tdoakag
Kuch hab si pihk telid ha hekaj ch si sap ttahtk ch ab wabsh i sdodolima ch sttahtk ch nenida mo haschu g Jiosh apechudch twehhejed ch sha hoigeid g hemajkam ch sape ch shemajima ch wabsh si tshohbidch ch am hab wo juh mach has i kaij
Pi o an hu shai shohbidch g chehanig hegai hab mahs haichu
Ahchim mach d Christ hemajkamga att hab i tah matt pi am hu hab wo junihid g hejel ttatchui
Hekia Sapekam Gewkdag at ab i tmah g wechij doakag
Tt heg hekaj ab wui wo tdagitokchid mat sap wo twanimedad
Pi att wo ge thaschudad ch pi aai wo tkudutad ch pi wo chu hehgamk
