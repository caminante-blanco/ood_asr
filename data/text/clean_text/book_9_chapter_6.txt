
Matp hema pi ap haichu hab wo juh g emwehm wohochuddam mt am wo i gewkemhu mat am wo i e apech ahpim mam am e dagitokch Jiosh wui
Kumt wabshaba wo e shoigchud k si shemajim am hab wo juh ihda heg hekaj mamtp hems hema ahpim haha wabsh pi ap haichu hab wo juh
Nam hig woho am oidch hab se junimk g chehanig
Pegih k ab tchehani g Jiosh alidag matt am aai wo i twehmajk
Pi g am wo chum si e haichuchud
Dach wabsh shoigkam ch wabsh hejel wo tiattogi mattp ab wo chum si thaichuch
Pi att hab wo chei machs baich i sap hab wua g tchikpan mo hema ehp
Do wabsh heheejel tchikpan hegai mach hab wua
Kutt heg wo wai aappe hejel tchikpan k wo si sap ttaht mattp sap hab wo wuad
K ab emab mamt ab haichu wo ha mah hegam mo am emmashcham g Jiosh haichu ahga mamt hekaj am epai wo i ha wehmt
Pi amt wo e nako mamt wo iattogi g Jiosh
Hejel am e iattogid mamtp hab elid mat pi wo emnamkid g Jiosh heg hekaj mam haschu hab i junihim
Nat hig pi wo ui g eshdam hegai hab mahs kai mat haschu wo ei
Pegih k hab wa masma am tdoakag wehhejed
Mt wo skookam e namkid am i muhk mamtp hab wo sha juh g hejel etatchui k wabshaba chum hekid an wehmaj wo kihkad g Jiosh mamtp wo e dagito Hekia Sapekam Gewkdag wui k hab wo junihid g Jiosh tatchui
Pi g shai haasa hab wo junihid g sapekam
Jiosh o am wa apechudch g tash mat ab wo i emmah g emgehgewadag
Ab g wehs wo i sha hoigeidad ch am wo i ha wehmajk mamt hees wo i e nako wahm hegam mo d emwehm wohochuddam
Hemu ant hejel haichu am wo i emoohani
Mt wo smai mani d ahni an neidk mani haas an i oohan
Hegam mo ahgahim mamt wo e pahl hikuch k hab wo sapekam am Jiosh tahgio o ab chum si e haichuchud mam am oidch hab e junihim g hachehanig
K eda hejel pi am hu ap hab junihim
Ab at muh g Christ kots t ab am twehhejed
K eda hegam pi ahgachug ihda no pi sgihug mat g ha wehm Tutuligo wo ha shoigch
Kuni eda heg wai ahgachug matt ab wo i swohoch mat g Jesus ab muh kots t ab am twehhejed
Do wai ihda mant hekaj nidoibia
Kut g jewed t ab haichu wabsh pi e haichuch am niwehhejed
Pi o d shai haichu g pahl hikuchka
Id o d si haichu mamt ab wo i swohoch g Jiosh haichu ahga k hab wo bei g wechij doakag
Id o d hahawa thimdag
T g Jiosh ab wo semhoigeidad ch ab wo emmahkad g sap tahhadkam ahpim mamt am oidk hab wo e junihid hab masma mo wehs hab ha wua g ehemajkamga
Pi ant hahawa haichukaj wo shai nikudu nani pi ab sbabaliwuani heg amjed mat g Jiosh alidag obga muikko nigewittan k nimaikka
Heg o wa wepo mant ninakpi mani d piongaj g tkownalig Jesus
Neh ab at wo wa baich i semhoigeidad g tkownalig Jesus Christ
