

**Mash g Jiosh am e tashogid gahi wuhshanim g e-alidag **

1 Heki atsh hu am haꞌi i ha chuhcha g Jiosh g t-shohshonbad matsh am wo amogad g haꞌichu ahgaj. Kush idam Jiosh haꞌichu i tashogiddam heꞌes am al i ha tashogid g Jiosh aꞌahidag oidam. 2 Kutsh g Jiosh am hahawa i kei g e-alidag. Tsh id ia i wuhsh jewed dahm k si s-ap t-tashogid g Jiosh. Id o wud matsh g Jiosh ged hu i si wehpeg am i kei matsh wehs haꞌichu wo nahto. K heg hekaj wehs haꞌichu d enigaj. 3 Kutsh eda ia jiwia k e shoꞌigchud k e muhkid matsh gam hu hab wo i juh g s-koꞌok t-namkidadag mach d pi ap chuꞌijkam. Tsh g Jiosh ab hahawa uhpam ep i be k an dai si e-hugid an. Kush si s-kehg s-masma am e chehgidch g s-has haꞌichudaj mash woho si wepo chuꞌig g e-ohg ch wehs an uꞌukch g e-nahtoi matsh an s-ap hab wo chuꞌigk. 4 Neh, bo wa masma am e chehgidch mo id d alidaj g Jiosh. K heg hekaj tasho mo baꞌich d i si s-has haꞌichu mo hi g anghil. 

5 Jiosh ash pi hekid hema g anghil hab ahg mo d alidaj ch wabshaba hab kaij id wui: 

Ni-alidag, hemu ant am wo ha chehgi g hemajkam map ahpi d waꞌi ni-alidag. *Psalm 2:7 * 

Kush hab ep kaij: 

Dat wo ni‑alidagk ch am wo i wuhsh jewed dahm. *2 Samuel 7:14 * 

6 K an ep oꞌohanas mash hab kaij: 

Wehs g anghil at hemho wa ab wo hehgchulidad. 

7 K an ep oꞌohanas: 

Anghil o haꞌichu wehhejed s‑kehgaj hab sha masma mo g hewel ch mei. *Psalm 104:4 * 

8 Kush wabshaba g Jiosh alidag am wehmaj wehs haꞌichu dahm. Kush g Jiosh ab wui hab kaij: 

Dap Jiosh. 

Kut pi hebai wo ha hugk g m‑kownaltalig mani ab m‑hiwgid. 

K g m‑chehanig chum hekid s‑apꞌe. 

9 S‑hohhoꞌid ap g s‑apꞌekam ch g pi apꞌekam pi hohhoꞌid Nt heg hekaj am i m‑kehsh k ab m‑mah g si geꞌe s‑hehgig wehs ha baꞌiwechkim. *Psalm 45:6-7 * 

10 Neh, bash kaij g Jiosh ch hab ep kaij ab wui: 

Ni‑Kehsha, am apt nahto g jewed kahchim ch dahm kahchim. 

11-12 T heg wehs wo hekit k gam hu hab wo i e juh hab masma mat g iꞌikus. 

Kupt eda ahpi hi wabsh chum hekid d wo doakamk ch pi hekid am gawul wo e juh. *Psalm 102:25-27 * 

13 Neh, bash kaij g Jiosh ab e‑alidag wui ch hab ep kaij: 

In g hu dahiwua si ni‑hugid an k ab wo ai mant wo ha gewito g m‑obga. *Psalm 110:1 * 

Neh, id ash wehs hab kaij g Jiosh ab e‑alidag wui ch pi hekid ab hu anghil ha wui hab shaꞌi kaij. 14 Anghil ash pi wepo masma g Jiosh alidag ch d wabsh gewpkdag mash am chikpan Jiosh wehhejed. Kuch ahchim d hahawa Jiosh aꞌaliga t‑doꞌibiak ch am wo i wahp kihdaj ed. Kush g anghil d Jiosh pionag ch atsh am wo i t‑wehmajk. 

